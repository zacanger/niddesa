::: {#text lang="pi"}
::: {#cnd14 .section .sutta}
::: {.hgroup}
Cūḷaniddesa

Pārā­yana­vagga­niddesa

Pucchāniddesa

# 10. ­Kappa­māṇa­va­pucchā­niddesa
:::

> []{#1 .sc} []{#p_25Cn_724 .ms}[]{#msdiv61 .msdiv}**Majjhe sarasmiṃ
> tiṭṭhataṃ, [(iccāyasmā kappo)]{.gathaQuote}**\
> **Oghe jāte mahabbhaye;**\
> **Jarā­maccu­paretā­naṃ,**\
> **Dīpaṃ pabrūhi mārisa;**\
> **Tvañca me dīpamakkhāhi,**\
> **Yathāyidaṃ nāparaṃ siyā.** (1)

[]{#2 .sc}[]{#p_25Cn_725 .ms}**Majjhe sarasmiṃ tiṭṭhatan**ti saro
vuccati saṃsāro āgamanaṃ gamanaṃ gamanāgamanaṃ kālaṃ gati bhavābhavo
cuti ca upapatti ca nibbatti ca bhedo ca jāti ca jarā ca maraṇañca.
Saṃsārassa [purimāpi]{#note503 .var title="purimā (bj)"} koṭi na
paññāyati, pacchimāpi koṭi na paññāyati; [majjheva]{#note504 .var
title="majjhe ca (s1-3)"} saṃsāre sattā ṭhitā patiṭṭhitā allīnā upagatā
ajjhositā adhimuttā.

[]{#3 .sc}[]{#p_25Cn_726 .ms}Kathaṃ saṃsārassa purimā koṭi na paññāyati?
Ettakā jātiyo vaṭṭaṃ vatti, tato paraṃ [na vattatīti]{#note505 .var
title="na vattati (s1-3)"} hevaṃ natthi, evampi saṃsārassa purimā koṭi
na paññāyati. Ettakāni jātisatāni vaṭṭaṃ vatti, tato paraṃ na vattatīti
hevaṃ natthi, evampi saṃsārassa purimā koṭi na paññāyati. Ettakāni
jātisahassāni vaṭṭaṃ vatti, tato paraṃ na vattatīti hevaṃ natthi, evampi
saṃsārassa purimā koṭi na paññāyati. Ettakāni jāti­sata­sahas­sāni
vaṭṭaṃ vatti, tato paraṃ na vattatīti hevaṃ natthi, evampi saṃsārassa
purimā koṭi na paññāyati. Ettakā jātikoṭiyo vaṭṭaṃ vatti, tato paraṃ na
vattatīti hevaṃ natthi, evampi saṃsārassa purimā koṭi na paññāyati.
Ettakāni jātikoṭisatāni vaṭṭaṃ vatti, tato paraṃ na vattatīti hevaṃ
natthi, evampi saṃsārassa purimā koṭi na paññāyati. Ettakāni
jāti­koṭi­sahas­sāni vaṭṭaṃ vatti, tato paraṃ na vattatīti, hevaṃ
natthi. Evampi saṃsārassa purimā koṭi na paññāyati. Ettakāni
jāti­koṭi­sata­sahas­sāni vaṭṭaṃ vatti, tato paraṃ na vattatīti hevaṃ
natthi, evampi saṃsārassa purimā koṭi na paññāyati.

[]{#4 .sc}[]{#p_25Cn_727 .ms}Ettakāni vassāni vaṭṭaṃ vatti, tato paraṃ
na vattatīti hevaṃ natthi, evampi saṃsārassa purimā koṭi na paññāyati.
Ettakāni vassasatāni vaṭṭaṃ vatti, tato paraṃ na vattatīti hevaṃ natthi,
evampi saṃsārassa purimā koṭi na paññāyati. Ettakāni vassasahassāni
vaṭṭaṃ vatti, tato paraṃ na vattatīti hevaṃ natthi, evampi saṃsārassa
purimā koṭi na paññāyati. Ettakāni vassa­sata­sahas­sāni vaṭṭaṃ vatti,
tato paraṃ na vattatīti hevaṃ natthi, evampi saṃsārassa purimā koṭi na
paññāyati. Ettakā vassakoṭiyo vaṭṭaṃ vatti, tato paraṃ na vattatīti
hevaṃ natthi, evampi saṃsārassa purimā koṭi na paññāyati. Ettakāni
vassa­koṭi­satāni vaṭṭaṃ vatti, tato paraṃ na vattatīti hevaṃ natthi,
evampi saṃsārassa purimā koṭi na paññāyati. Ettakāni
vassa­koṭi­sahas­sāni vaṭṭaṃ vatti, tato paraṃ na vattatīti hevaṃ
natthi, evampi saṃsārassa purimā koṭi na paññāyati. Ettakāni
vassa­koṭi­sata­sahas­sāni vaṭṭaṃ vatti, tato paraṃ na vattatīti hevaṃ
natthi, evampi saṃsārassa purimā koṭi na paññāyati.

[]{#5 .sc}[]{#p_25Cn_728 .ms}Ettakāni kappāni vaṭṭaṃ vatti, tato paraṃ
na vattatīti hevaṃ natthi, evampi saṃsārassa purimā koṭi na paññāyati.
Ettakāni kappasatāni vaṭṭaṃ vatti, tato paraṃ na vattatīti hevaṃ natthi,
evampi saṃsārassa purimā koṭi na paññāyati. Ettakāni kappasahassāni
vaṭṭaṃ vatti, tato paraṃ na vattatīti hevaṃ natthi, evampi saṃsārassa
purimā koṭi na paññāyati. Ettakāni kappa­sata­sahas­sāni vaṭṭaṃ vatti,
tato paraṃ na vattatīti hevaṃ natthi, evampi saṃsārassa purimā koṭi na
paññāyati. Ettakā kappakoṭiyo vaṭṭaṃ vatti, tato paraṃ na vattatīti
hevaṃ natthi, evampi saṃsārassa purimā koṭi na paññāyati. Ettakāni
kappa­koṭi­satāni vaṭṭaṃ vatti, tato paraṃ na vattatīti hevaṃ natthi,
evampi saṃsārassa purimā koṭi na paññāyati. Ettakāni
kappa­koṭi­sahas­sāni vaṭṭaṃ vatti, tato paraṃ na vattatīti hevaṃ
natthi, evampi saṃsārassa purimā koṭi na paññāyati. Ettakāni
kappa­koṭi­sata­sahas­sāni vaṭṭaṃ vatti, tato paraṃ na vattatīti hevaṃ
natthi, evampi saṃsārassa purimā koṭi na paññāyati.

[]{#6 .sc}[]{#p_25Cn_729 .ms}Vuttañhetaṃ bhagavatā---" anamataggoyaṃ,
bhikkhave, saṃsāro, pubbā koṭi na paññāyati avijjā­nīvara­ṇā­naṃ
sattānaṃ taṇhā­saṃ­yoja­nā­naṃ sandhāvataṃ saṃsarataṃ. Evaṃ dīgharattaṃ
kho, bhikkhave, dukkhaṃ paccanubhūtaṃ tibbaṃ paccanubhūtaṃ byasanaṃ
paccanubhūtaṃ, [kaṭasī vaḍḍhitā]{#note507 .var
title="kaṭasī­va­vaḍḍhi­taṃ (s1-3)"}. Yāvañcidaṃ, bhikkhave, alameva
sabba­saṅ­khā­resu nibbindituṃ alaṃ virajjituṃ alaṃ vimuccitun"ti.
Evampi saṃsārassa purimā koṭi na paññāyati.

[]{#7 .sc}[]{#p_25Cn_730 .ms}Kathaṃ saṃsārassa pacchimā koṭi na
paññāyati? Ettakā jātiyo vaṭṭaṃ vattissati, tato paraṃ na vattissatīti
hevaṃ natthi, evampi saṃsārassa pacchimā koṭi na paññāyati. Ettakāni
jātisatāni, ettakāni jātisahassāni, ettakāni jāti­sata­sahas­sāni ... pe
... ettakā jātikoṭiyo, ettakāni jātikoṭisatāni, ettakāni
jāti­koṭi­sahas­sāni, ettakāni jāti­koṭi­sata­sahas­sāni, ettakāni
vassāni, ettakāni vassasatāni, ettakāni vassasahassāni, ettakāni
vassa­sata­sahas­sāni, ettakā vassakoṭiyo, ettakāni vassa­koṭi­satāni,
ettakāni vassa­koṭi­sahas­sāni, ettakāni vassa­koṭi­sata­sahas­sāni,
ettakāni kappāni, ettakāni kappasatāni, ettakāni kappasahassāni,
ettakāni kappa­sata­sahas­sāni, ettakā kappakoṭiyo, ettakāni
kappa­koṭi­satāni, ettakāni kappa­koṭi­sahas­sāni, ettakāni
kappa­koṭi­sata­sahas­sāni vaṭṭaṃ vattissati, tato paraṃ na vattissatīti
hevaṃ natthi, evampi saṃsārassa pacchimā koṭi na paññāyati. Evampi
saṃsārassa purimāpi koṭi na paññāyati, pacchimāpi koṭi na paññāyati,
majjheva saṃsāre sattā ṭhitā patiṭṭhitā allīnā upagatā ajjhositā
adhimuttāti---majjhe sarasmiṃ tiṭṭhataṃ. **Iccāyasmā kappo**ti.
**Iccā**ti padasandhi ... pe .... **Āyasmā**ti piyavacanaṃ ... pe ....
**Kappo**ti tassa brāhmaṇassa nāmaṃ ... pe ... abhilāpoti---iccāyasmā
kappo.

[]{#8 .sc}[]{#p_25Cn_731 .ms}**Oghe jāte mahabbhaye**ti kāmoghe bhavoghe
diṭṭhoghe avijjoghe jāte sañjāte nibbatte abhinibbatte pātubhūte.
**Mahabbhaye**ti jātibhaye jarābhaye byādhibhaye maraṇabhayeti---oghe
jāte mahabbhaye.

[]{#9 .sc}[]{#p_25Cn_732 .ms}**Jarā­maccu­paretā­nan**ti jarāya
phuṭṭhānaṃ paretānaṃ samohitānaṃ samannāgatānaṃ. Maccunā phuṭṭhānaṃ
paretānaṃ samohitānaṃ samannāgatānaṃ, jātiyā anugatānaṃ jarāya
anusaṭānaṃ byādhinā abhibhūtānaṃ maraṇena abbhāhatānaṃ atāṇānaṃ aleṇānaṃ
asaraṇānaṃ asaraṇī­bhūtā­nanti---jarā­maccu­paretā­naṃ.

[]{#10 .sc}[]{#p_25Cn_733 .ms}**Dīpaṃ pabrūhi mārisā**ti dīpaṃ tāṇaṃ
leṇaṃ saraṇaṃ [gatiṃ parāyanaṃ]{#note508 .var
title="gatiparāyanaṃ (s1-3)"} brūhi ācikkhāhi desehi paññapehi
paṭṭhapehi vivarāhi vibhajāhi uttānīkarohi pakāsehi. **Mārisā**ti
piyavacanaṃ garuvacanaṃ sagāra­va­sappa­tis­sādhi­vacana­metaṃ
mārisāti---dīpaṃ pabrūhi mārisa.

[]{#11 .sc}[]{#p_25Cn_734 .ms}**Tvañca me dīpamakkhāhī**ti. **Tvan**ti
bhagavantaṃ bhaṇati. **Dīpamakkhāhī**ti dīpaṃ tāṇaṃ leṇaṃ saraṇaṃ gatiṃ
parāyanaṃ akkhāhi ācikkhāhi desehi paññapehi paṭṭhapehi vivarāhi
vibhajāhi uttānīkarohi pakāsehīti---tvañca me dīpamakkhāhi.

[]{#12 .sc}[]{#p_25Cn_735 .ms}**Yathāyidaṃ nāparaṃ siyā**ti yathayidaṃ
dukkhaṃ idheva nirujjheyya vūpasameyya atthaṃ gaccheyya
paṭippas­sam­bheyya puna­paṭi­sandhi­kaṃ dukkhaṃ na nibbatteyya,
kāmadhātuyā vā rūpadhātuyā vā arūpadhātuyā vā kāmabhave vā rūpabhave vā
arūpabhave vā saññābhave vā asaññābhave vā neva­saññā­nā­saññā­bhave vā
ekavokārabhave vā catuvo­kāra­bhave vā pañca­vo­kāra­bhave vā punagatiyā
vā upapattiyā vā paṭisandhiyā vā bhave vā saṃsāre vā vaṭṭe vā na janeyya
na sañjaneyya na nibbatteyya nābhi­nib­bat­teyya. Idheva nirujjheyya
vūpasameyya atthaṃ gaccheyya paṭippas­sam­bhey­yāti---yathāyidaṃ nāparaṃ
siyā. Tenāha so brāhmaṇo---

> []{#13 .sc}[]{#p_25Cn_736 .ms}"Majjhe sarasmiṃ tiṭṭhataṃ, [(iccāyasmā
> kappo)]{.gathaQuote}\
> Oghe jāte mahabbhaye;\
> Jarā­maccu­paretā­naṃ,\
> Dīpaṃ pabrūhi mārisa;\
> Tvañca me dīpamakkhāhi,\
> Yathāyidaṃ nāparaṃ siyā"ti.
>
> []{#14 .sc} []{#p_25Cn_737 .ms}[]{#msdiv62 .msdiv}**Majjhe sarasmiṃ
> tiṭṭhataṃ, [(kappāti bhagavā)]{.gathaQuote}**\
> **Oghe jāte mahabbhaye;**\
> **Jarā­maccu­paretā­naṃ,**\
> **Dīpaṃ pabrūmi kappa te.** (2)

[]{#15 .sc}[]{#p_25Cn_738 .ms}**Majjhe sarasmiṃ tiṭṭhatan**ti saro
vuccati saṃsāro āgamanaṃ gamanaṃ gamanāgamanaṃ kālaṃ gati bhavābhavo,
cuti ca upapatti ca nibbatti ca bhedo ca jāti ca jarā ca maraṇañca.
Saṃsārassa purimāpi koṭi na paññāyati, pacchimāpi koṭi na paññāyati.
Majjheva saṃsāre sattā ṭhitā patiṭṭhitā allīnā upagatā ajjhositā
adhimuttā.

[]{#16 .sc}[]{#p_25Cn_739 .ms}Kathaṃ saṃsārassa purimā koṭi na paññāyati
... pe ... evaṃ saṃsārassa purimā koṭi na paññāyati. Kathaṃ saṃsārassa
pacchimā koṭi na paññāyati ... pe ... evaṃ saṃsārassa pacchimā koṭi na
paññāyati. Evaṃ saṃsārassa purimāpi koṭi na paññāyati, pacchimāpi koṭi
na paññāyati. Majjheva saṃsāre sattā ṭhitā patiṭṭhitā allīnā upagatā
ajjhositā adhimuttāti---majjhe sarasmiṃ tiṭṭhataṃ. **Kappāti
bhagavā**ti. **Kappā**ti bhagavā taṃ brāhmaṇaṃ nāmena ālapati.
**Bhagavā**ti gāra­vādhi­vacana­metaṃ ... pe ... sacchikā paññatti,
yadidaṃ bhagavāti---kappāti bhagavā.

[]{#17 .sc}[]{#p_25Cn_740 .ms}**Oghe jāte mahabbhaye**ti kāmoghe
bhavoghe diṭṭhoghe avijjoghe jāte sañjāte nibbatte abhinibbatte
pātubhūte. **Mahabbhaye**ti jātibhaye jarābhaye byādhibhaye
maraṇabhayeti---oghe jāte mahabbhaye.

[]{#18 .sc}[]{#p_25Cn_741 .ms}**Jarā­maccu­paretā­nan**ti jarāya
phuṭṭhānaṃ paretānaṃ samohitānaṃ samannāgatānaṃ, maccunā phuṭṭhānaṃ
paretānaṃ samohitānaṃ samannāgatānaṃ jātiyā anugatānaṃ jarāya anusaṭānaṃ
byādhinā abhibhūtānaṃ maraṇena abbhāhatānaṃ atāṇānaṃ aleṇānaṃ asaraṇānaṃ
asaraṇī­bhūtā­nanti---jarā­maccu­paretā­naṃ.

[]{#19 .sc}[]{#p_25Cn_742 .ms}**Dīpaṃ pabrūmi kappa te**ti dīpaṃ tāṇaṃ
leṇaṃ saraṇaṃ gatiṃ parāyanaṃ brūmi ācikkhāmi desemi paññapemi
paṭṭhapemi vivarāmi vibhajāmi uttānīkaromi pakāsemīti---dīpaṃ pabrūmi
kappa te. Tenāha bhagavā---

> []{#20 .sc}[]{#p_25Cn_743 .ms}"Majjhe sarasmiṃ tiṭṭhataṃ, [(kappāti
> bhagavā)]{.gathaQuote}\
> Oghe jāte mahabbhaye;\
> Jarā­maccu­paretā­naṃ,\
> Dīpaṃ pabrūmi kappa te"ti.
>
> []{#21 .sc} []{#p_25Cn_744 .ms}[]{#msdiv63 .msdiv}**Akiñcanaṃ
> anādānaṃ,**\
> **etaṃ dīpaṃ anāparaṃ;**\
> **Nibbānaṃ iti naṃ brūmi,**\
> **­jarāmac­cu­parik­kha­yaṃ.** (3)

[]{#22 .sc}[]{#p_25Cn_745 .ms}**Akiñcanaṃ anādānan**ti.
**Kiñcanan**ti---rāgakiñcanaṃ dosakiñcanaṃ mohakiñcanaṃ mānakiñcanaṃ
diṭṭhikiñcanaṃ kilesakiñcanaṃ ­ducca­rita­kiñ­ca­naṃ; kiñ­ca­nap­pahānaṃ
[kiñ­ca­na­vū­pasa­maṃ]{#note511 .var
title="kiñ­ca­na­vū­pasamo (bj, s1-3)"}
[kiñ­ca­na­paṭi­nissag­gaṃ]{#note512 .var
title="kiñ­ca­na­paṭi­nissaggo (bj, s1-3)"} kiñ­ca­na­pa­ṭippas­sad­dhiṃ
amataṃ nibbānanti---akiñcanaṃ. **Anādānan**ti **ādānaṃ** vuccati taṇhā.
Yo rāgo sārāgo ... pe ... abhijjhā lobho akusalamūlaṃ. Ādānappahānaṃ
ādānavūpasamaṃ ādāna­paṭi­nissag­gaṃ ādāna­pa­ṭippas­sad­dhiṃ amataṃ
nibbānanti--- akiñcanaṃ anādānaṃ.

[]{#23 .sc}[]{#p_25Cn_746 .ms}**Etaṃ dīpaṃ anāparan**ti etaṃ dīpaṃ tāṇaṃ
leṇaṃ saraṇaṃ gati parāyanaṃ. **Anāparan**ti tamhā paro añño dīpo
natthi. Atha kho so evaṃ dīpo aggo ca seṭṭho ca viseṭṭho ca pāmokkho ca
uttamo ca pavaro cāti---etaṃ dīpaṃ anāparaṃ.

[]{#24 .sc}[]{#p_25Cn_747 .ms}**Nibbānaṃ iti naṃ brūmī**ti vānaṃ vuccati
taṇhā. Yo rāgo sārāgo ... pe ... abhijjhā lobho akusalamūlaṃ.
Vānappahānaṃ vānavūpasamaṃ vāna­paṭi­nissag­gaṃ vāna­pa­ṭippas­sad­dhiṃ
amataṃ nibbānaṃ. **Itī**ti padasandhi padasaṃsaggo padapāripūrī
akkha­ra­sama­vāyo byañ­jana­siliṭ­ṭhatā padānu­pubba­tā­petaṃ---itīti.
**Brūmī**ti brūmi ācikkhāmi desemi paññapemi paṭṭhapemi vivarāmi
vibhajāmi uttānīkaromi pakāsemīti---nibbānaṃ iti naṃ brūmi.

[]{#25 .sc}[]{#p_25Cn_748 .ms}**­Jarāmac­cu­parik­kha­yan**ti
jarāmaraṇassa pahānaṃ vūpasamaṃ paṭinissaggaṃ paṭippas­sad­dhiṃ amataṃ
nibbānanti---­jarāmac­cu­parik­kha­yaṃ. Tenāha bhagavā---

> []{#26 .sc}[]{#p_25Cn_749 .ms}"Akiñcanaṃ anādānaṃ,\
> etaṃ dīpaṃ anāparaṃ;\
> Nibbānaṃ iti naṃ brūmi,\
> ­jarāmac­cu­parik­kha­yan"ti.
>
> []{#27 .sc} []{#p_25Cn_750 .ms}[]{#msdiv64 .msdiv}**Etadaññāya ye
> satā,**\
> **Diṭṭha­dhammā­bhi­nibbutā;**\
> **Na te māravasānugā,**\
> **Na te mārassa [paddhagū]{#note514 .var
> title="paṭṭhagū (s1-3, mr)"}.** (4)

[]{#28 .sc}[]{#p_25Cn_751 .ms}**Etadaññāya ye satā**ti. **Etan**ti
amataṃ nibbānaṃ. Yo so sabba­saṅ­khā­ra­sama­tho
sabbū­padhipa­ṭi­nissaggo taṇhakkhayo virāgo nirodho nibbānaṃ.
**Aññāyā**ti aññāya jānitvā tulayitvā tīrayitvā vibhāvayitvā vibhūtaṃ
katvā, "sabbe saṅkhārā aniccā"ti ... pe ... "yaṃ kiñci
samuda­ya­dhammaṃ, sabbaṃ taṃ nirodhadhamman"ti aññāya jānitvā tulayitvā
tīrayitvā vibhāvayitvā vibhūtaṃ katvā. **Ye**ti arahanto khīṇāsavā.
**Satā**ti catūhi kāraṇehi satā---kāye kāyānupas­sanā­sati­paṭṭhā­naṃ
[bhāventā]{#note515 .var title="bhāvitattā (bj, mr)"} satā ... pe ... te
vuccanti satāti---etadaññāya ye satā.

[]{#29 .sc}[]{#p_25Cn_752 .ms}**Diṭṭha­dhammā­bhi­nibbutā**ti.
**Diṭṭhadhammā**ti diṭṭhadhammā ñātadhammā tulitadhammā tīritadhammā
vibhūtadhammā ­vibhā­vi­ta­dhammā. **Abhinibbutā**ti rāgassa
nibbāpitattā nibbutā, dosassa ... pe ... sabbā­kusa­lābhi­saṅ­khā­rā­naṃ
santattā samitattā vūpasamitattā nijjhātattā nibbutattā
paṭippas­sad­dhattā santā upasantā vūpasantā nibbutā
paṭippas­sad­dhāti---diṭṭha­dhammā­bhi­nibbutā.

[]{#30 .sc}[]{#p_25Cn_753 .ms}**Na te māravasānugā**ti. **Māro**ti yo so
māro kaṇho adhipati antagū namuci pamattabandhu. **Na te
māravasānugā**ti na te mārassa vase vattanti, nāpi māro tesu vasaṃ
vatteti. Te mārañca mārapakkhañca mārapāsañca [mārabaḷisañca]{#note516
.var title="mārabalisañca (bj, mr)"} mārāmisañca māravisayañca
māranivāsañca māragocarañca māra­bandha­nañca abhibhuyya abhibhavitvā
ajjhottharitvā pariyādiyitvā madditvā caranti viharanti iriyanti
vattenti pālenti yapenti yāpentīti---na te māravasānugā.

[]{#31 .sc}[]{#p_25Cn_754 .ms}**Na te mārassa paddhagū**ti na te mārassa
[paddhā paddhacarā]{#note517 .var title="paṭṭhā paṭṭhacarā (s1-3, mr)"}
paricārikā siyā; buddhassa te bhagavato paddhā paddhacarā paricārikā
siyāti---na te mārassa paddhagū. Tenāha bhagavā---

> []{#32 .sc}[]{#p_25Cn_755 .ms}"Etadaññāya ye satā,\
> diṭṭha­dhammā­bhi­nibbutā;\
> Na te māravasānugā,\
> na te mārassa paddhagū"ti.

[]{#33 .sc}[]{#p_25Cn_756 .ms}Saha gāthā­pari­yosānā ... pe ... satthā
me bhante bhagavā, sāvako­ha­masmīti.

[]{#p_25Cn_757 .ms}­Kappa­māṇa­va­pucchā­niddeso dasamo.

Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana
Bunnag Dhamma Society Fund, 2005. Based on the digital edition of the
Chaṭṭha Saṅgāyana published by the Vipassana Research Institute, with
corrections and proofreading by the Dhamma Society.

Prepared for SuttaCentral by [Blake Walshe]{.editor} and [Bhikkhu
Sujato]{.editor}.
:::
:::
