::: {#text lang="pi"}
::: {#cnd2 .section .sutta}
::: {.hgroup}
Cūḷaniddesa

Pārā­yana­vagga­gāthā

# Pucchā
:::

## 1. Ajita­māṇava­pucchā

> []{#1 .sc} []{#p_25Cn_59 .ms}[]{#msdiv57 .msdiv}"Kenassu nivuto loko,
> [(iccāyasmā ajito)]{.gathaQuote}\
> Kenassu nappakāsati;\
> ­Kissā­bhi­lepanaṃ brūsi,\
> Kiṃsu tassa mahabbhayaṃ". (1)
>
> []{#2 .sc}[]{#pts7 .pts}[]{#p_25Cn_60 .ms}[]{#msdiv58 .msdiv}"Avijjāya
> nivuto loko, [(ajitāti bhagavā)]{.gathaQuote}\
> Vevicchā pamādā nappakāsati;\
> Jappā­bhi­lepanaṃ brūmi,\
> Dukkhamassa mahabbhayaṃ". (2)
>
> []{#3 .sc} []{#p_25Cn_61 .ms}[]{#msdiv59 .msdiv}"Savanti sabbadhi
> sotā, [(iccāyasmā ajito)]{.gathaQuote}\
> Sotānaṃ kiṃ nivāraṇaṃ;\
> Sotānaṃ saṃvaraṃ brūhi,\
> Kena sotā pidhiyyare". (3)
>
> []{#4 .sc} []{#pts8 .pts}[]{#p_25Cn_62 .ms}[]{#msdiv60 .msdiv}"Yāni
> sotāni lokasmiṃ, [(ajitāti bhagavā)]{.gathaQuote}\
> Sati tesaṃ nivāraṇaṃ;\
> Sotānaṃ saṃvaraṃ brūmi,\
> Paññāyete pidhiyyare". (4)
>
> []{#5 .sc} []{#p_25Cn_63 .ms}[]{#msdiv61 .msdiv}"Paññā ceva [sati
> cāpi]{#note33 .var
> title="satī cāpi (bj) | sati yañca (^snp5.2#90 [Ajita­māṇava­pucchā])"},
> [(iccāyasmā ajito)]{.gathaQuote}\
> Nāmarūpañca mārisa;\
> Etaṃ me puṭṭho pabrūhi,\
> Katthetaṃ uparujjhati". (5)
>
> []{#6 .sc}[]{#p_25Cn_64 .ms}[]{#msdiv62 .msdiv}"Yametaṃ pañhaṃ
> apucchi,\
> ajita taṃ vadāmi te;\
> Yattha nāmañca rūpañca,\
> asesaṃ uparujjhati;\
> Viññāṇassa nirodhena,\
> etthetaṃ uparujjhati". (6)
>
> []{#7 .sc} []{#p_25Cn_65 .ms}[]{#msdiv63 .msdiv}"Ye ca
> saṅ­khā­ta­dhammāse,\
> ye ca [sekhā]{#note35 .var title="sekkhā (mr)"} puthū idha;\
> Tesaṃ me nipako iriyaṃ,\
> puṭṭho pabrūhi mārisa". (7)
>
> []{#8 .sc} []{#p_25Cn_66 .ms}[]{#msdiv64 .msdiv}"Kāmesu
> nābhigijjheyya,\
> Manasānāvilo siyā;\
> Kusalo sabbadhammānaṃ,\
> Sato bhikkhu paribbaje"ti. (8)

[]{#p_25Cn_67 .ms}Ajita­māṇava­pucchā paṭhamā.

## 2. ­Tissa­met­teyya­māṇava­pucchā

> []{#9 .sc} []{#pts10 .pts}[]{#p_25Cn_68 .ms}[]{#msdiv65 .msdiv}"Kodha
> santusito loke, [(iccāyasmā tissametteyyo)]{.gathaQuote}\
> Kassa no santi iñjitā;\
> Ko ubhanta­ma­bhiñ­ñāya,\
> Majjhe mantā [na lippati]{#note38 .var title="na limpati (s1-3)"};\
> Kaṃ brūsi mahāpurisoti,\
> Ko [idha]{#note39 .var title="ko'dha (bj, s1-3)"}
> [sibbinimaccagā]{#note40 .var
> title="sib­ba­ni­maccagāti (bj, c1) | sibbanim'accagā (pts1)"}". (1)
>
> []{#10 .sc}[]{#p_25Cn_69 .ms}[]{#msdiv66 .msdiv}"Kāmesu
> brahmacariyavā, [(metteyyāti bhagavā)]{.gathaQuote}\
> Vītataṇho sadā sato;\
> Saṅkhāya nibbuto bhikkhu,\
> Tassa no santi iñjitā. (2)
>
> []{#11 .sc}[]{#p_25Cn_70 .ms}[]{#msdiv67 .msdiv}So
> ubhanta­ma­bhiñ­ñāya,\
> Majjhe mantā na lippati;\
> Taṃ brūmi mahāpurisoti,\
> So idha sibbinimaccagā"ti. (3)

[]{#p_25Cn_71 .ms}­Tissa­met­teyya­māṇava­pucchā dutiyā.

## 3. Puṇṇa­kamā­ṇava­pucchā

> []{#12 .sc} []{#pts11 .pts}[]{#p_25Cn_72 .ms}[]{#msdiv68
> .msdiv}"Anejaṃ mūladassāviṃ, [(iccāyasmā puṇṇako)]{.gathaQuote}\
> Atthi pañhena āgamaṃ;\
> Kiṃ nissitā isayo manujā,\
> Khattiyā brāhmaṇā devatānaṃ;\
> Yañña­makappa­yiṃsu puthūdha loke,\
> Pucchāmi taṃ bhagavā brūhi metaṃ". (1)
>
> []{#13 .sc}[]{#pts12 .pts}[]{#p_25Cn_73 .ms}[]{#msdiv69 .msdiv}"Ye
> kecime isayo manujā, [(puṇṇakāti bhagavā)]{.gathaQuote}\
> Khattiyā brāhmaṇā devatānaṃ;\
> Yañña­makappa­yiṃsu puthūdha loke,\
> Āsīsamānā puṇṇaka itthattaṃ;\
> Jaraṃ sitā yañña­makappa­yiṃsu". (2)
>
> []{#14 .sc}[]{#p_25Cn_74 .ms}[]{#msdiv70 .msdiv}"Ye kecime isayo
> manujā, [(iccāyasmā puṇṇako)]{.gathaQuote}\
> Khattiyā brāhmaṇā devatānaṃ;\
> Yañña­makappa­yiṃsu puthūdha loke,\
> Kaccisu te bhagavā yaññapathe appamattā;\
> Atāruṃ jātiñca jarañca mārisa,\
> Pucchāmi taṃ bhagavā brūhi metaṃ". (3)
>
> []{#15 .sc}[]{#p_25Cn_75 .ms}[]{#msdiv71 .msdiv}"[Āsīsanti]{#note42
> .var title="āsiṃsanti (bj, s1-3, pts1)"} thomayanti abhijappanti
> juhanti, [(puṇṇakāti bhagavā)]{.gathaQuote}\
> Kāmā­bhi­jappanti paṭicca lābhaṃ;\
> Te yājayogā bhavarāgarattā,\
> Nātariṃsu jātijaranti brūmi". (4)
>
> []{#16 .sc}[]{#pts13 .pts}[]{#p_25Cn_76 .ms}[]{#msdiv72 .msdiv}"Te ce
> nātariṃsu yājayogā, [(iccāyasmā puṇṇako)]{.gathaQuote}\
> Yaññehi jātiñca jarañca mārisa;\
> Atha ko carahi deva­manus­sa­loke,\
> Atāri jātiñca jarañca mārisa;\
> Pucchāmi taṃ bhagavā brūhi metaṃ". (5)
>
> []{#17 .sc}[]{#p_25Cn_77 .ms}[]{#msdiv73 .msdiv}"Saṅkhāya lokasmi
> [paroparāni]{#note43 .var title="parovarāni (bj)"}, [(puṇṇakāti
> bhagavā)]{.gathaQuote}\
> Yassiñjitaṃ natthi kuhiñci loke;\
> Santo vidhūmo anīgho nirāso,\
> Atāri so jātijaranti brūmī"ti. (6)

[]{#p_25Cn_78 .ms}Puṇṇa­kamā­ṇava­pucchā tatiyā.

## 4. Metta­gū­māṇava­pucchā

> []{#18 .sc} []{#pts14 .pts}[]{#p_25Cn_79 .ms}[]{#msdiv74
> .msdiv}"Pucchāmi taṃ bhagavā brūhi metaṃ, [(iccāyasmā
> mettagū)]{.gathaQuote}\
> Maññāmi taṃ vedaguṃ bhāvitattaṃ;\
> Kuto nu dukkhā samudāgatā ime,\
> Ye keci lokasmi­maneka­rūpā". (1)
>
> []{#19 .sc}[]{#p_25Cn_80 .ms}[]{#msdiv75 .msdiv}"Dukkhassa ve maṃ
> pabhavaṃ apucchasi, [(mettagūti bhagavā)]{.gathaQuote}\
> Taṃ te pavakkhāmi yathā pajānaṃ;\
> Upadhinidānā pabhavanti dukkhā,\
> Ye keci lokasmi­maneka­rūpā. (2)
>
> []{#20 .sc}[]{#pts15 .pts}[]{#p_25Cn_81 .ms}[]{#msdiv76 .msdiv}Yo ve
> avidvā upadhiṃ karoti,\
> Punappunaṃ dukkhamupeti mando;\
> Tasmā pajānaṃ upadhiṃ na kayirā,\
> Dukkhassa jātip­pabha­vā­nu­passī". (3)
>
> []{#21 .sc}[]{#p_25Cn_82 .ms}[]{#msdiv77 .msdiv}"Yaṃ taṃ apucchimha
> akittayī no,\
> Aññaṃ taṃ pucchāma tadiṅgha brūhi;\
> 'Kathaṃ nu dhīrā vitaranti oghaṃ,\
> Jātiṃ jaraṃ soka­parid­davañca';\
> Taṃ me muni sādhu viyākarohi,\
> Tathā hi te vidito esa dhammo". (4)
>
> []{#22 .sc}[]{#pts16 .pts}[]{#p_25Cn_83 .ms}[]{#msdiv78
> .msdiv}"Kittayissāmi te dhammaṃ, [(mettagūti bhagavā)]{.gathaQuote}\
> Diṭṭhe dhamme anītihaṃ;\
> Yaṃ viditvā sato caraṃ,\
> Tare loke visattikaṃ". (5)
>
> []{#23 .sc}[]{#p_25Cn_84 .ms}[]{#msdiv79 .msdiv}"Tañcāhaṃ
> abhinandāmi,\
> mahesi dhammamuttamaṃ;\
> Yaṃ viditvā sato caraṃ,\
> tare loke visattikaṃ". (6)
>
> []{#24 .sc}[]{#pts17 .pts}[]{#p_25Cn_85 .ms}[]{#msdiv80 .msdiv}"Yaṃ
> kiñci sampajānāsi, [(mettagūti bhagavā)]{.gathaQuote}\
> Uddhaṃ adho tiriyañcāpi majjhe;\
> Etesu nandiñca nivesanañca,\
> Panujja viññāṇaṃ bhave na tiṭṭhe. (7)
>
> []{#25 .sc}[]{#p_25Cn_86 .ms}[]{#msdiv81 .msdiv}Evaṃvihārī sato
> appamatto,\
> Bhikkhu caraṃ hitvā mamāyitāni;\
> Jātiṃ jaraṃ soka­parid­davañca,\
> Idheva vidvā pajaheyya dukkhaṃ". (8)
>
> []{#26 .sc}[]{#pts18 .pts}[]{#p_25Cn_87 .ms}[]{#msdiv82
> .msdiv}"Etābhinandāmi vaco mahesino,\
> Sukittitaṃ gotama­nūpadhī­kaṃ;\
> Addhā hi bhagavā pahāsi dukkhaṃ,\
> Tathā hi te vidito esa dhammo. (9)
>
> []{#27 .sc}[]{#p_25Cn_88 .ms}[]{#msdiv83 .msdiv}Te cāpi nūnappajaheyyu
> dukkhaṃ,\
> Ye tvaṃ muni aṭṭhitaṃ ovadeyya;\
> Taṃ taṃ namassāmi samecca nāga,\
> Appeva maṃ bhagavā aṭṭhitaṃ ovadeyya". (10)
>
> []{#28 .sc}[]{#p_25Cn_89 .ms}[]{#msdiv84 .msdiv}"Yaṃ brāhmaṇaṃ
> vedagu­mā­bhi­jaññā,\
> Akiñcanaṃ kāmabhave asattaṃ;\
> Addhā hi so oghamimaṃ atāri,\
> Tiṇṇo ca pāraṃ akhilo akaṅkho. (11)
>
> []{#29 .sc}[]{#pts19 .pts}[]{#p_25Cn_90 .ms}[]{#msdiv85 .msdiv}Vidvā
> ca yo vedagū naro idha,\
> Bhavābhave saṅgamimaṃ visajja;\
> So vītataṇho anīgho nirāso,\
> Atāri so jātijaranti brūmī"ti. (12)

[]{#p_25Cn_91 .ms}Metta­gū­māṇava­pucchā catutthī.

## 5. Dhota­ka­māṇava­pucchā

> []{#30 .sc} []{#p_25Cn_92 .ms}[]{#msdiv86 .msdiv}"Pucchāmi taṃ bhagavā
> brūhi metaṃ, [[(iccāyasmā dhotako)]{.gathaQuote}]{.RLAP}\
> Vācā­bhi­kaṅ­khāmi mahesi tuyhaṃ;\
> Tava sutvāna nigghosaṃ,\
> Sikkhe nibbānamattano". (1)
>
> []{#31 .sc}[]{#pts20 .pts}[]{#p_25Cn_93 .ms}[]{#msdiv87
> .msdiv}"Tenahātappaṃ karohi, [(dhotakāti bhagavā)]{.gathaQuote}\
> Idheva nipako sato;\
> Ito sutvāna nigghosaṃ,\
> Sikkhe nibbānamattano". (2)
>
> []{#32 .sc}[]{#p_25Cn_94 .ms}[]{#msdiv88 .msdiv}"Passāmahaṃ
> deva­manus­sa­loke,\
> Akiñcanaṃ brāhma­ṇa­miriya­mānaṃ;\
> Taṃ taṃ namassāmi samantacakkhu,\
> Pamuñca maṃ sakka kathaṃkathāhi". (3)
>
> []{#33 .sc} []{#pts21 .pts}[]{#p_25Cn_95 .ms}[]{#msdiv89 .msdiv}"Nāhaṃ
> sahissāmi pamocanāya,\
> Kathaṃkathiṃ dhotaka kañci loke;\
> Dhammañca seṭṭhaṃ [abhijānamāno]{#note47 .var
> title="ājānamāno (bj, s1-3, pts1)"},\
> Evaṃ tuvaṃ oghamimaṃ taresi". (4)
>
> []{#34 .sc}[]{#p_25Cn_96 .ms}[]{#msdiv90 .msdiv}"Anusāsa brahme
> karuṇāyamāno,\
> Vivekadhammaṃ yamahaṃ vijaññaṃ;\
> Yathāhaṃ ākāsova abyāpajjamāno,\
> Idheva santo asito careyyaṃ". (5)
>
> []{#35 .sc}[]{#p_25Cn_97 .ms}[]{#msdiv91 .msdiv}"Kittayissāmi te
> santiṃ, [(dhotakāti bhagavā)]{.gathaQuote}\
> Diṭṭhe dhamme anītihaṃ;\
> Yaṃ viditvā sato caraṃ,\
> Tare loke visattikaṃ". (6)
>
> []{#36 .sc}[]{#pts22 .pts}[]{#p_25Cn_98 .ms}[]{#msdiv92
> .msdiv}"Tañcāhaṃ abhinandāmi,\
> mahesi santimuttamaṃ;\
> Yaṃ viditvā sato caraṃ,\
> tare loke visattikaṃ". (7)
>
> []{#37 .sc}[]{#p_25Cn_99 .ms}[]{#msdiv93 .msdiv}"Yaṃ kiñci
> sampajānāsi, [(dhotakāti bhagavā)]{.gathaQuote}\
> Uddhaṃ adho tiriyañcāpi majjhe;\
> Etaṃ viditvā saṅgoti loke,\
> Bhavābhavāya mākāsi taṇhan"ti. (8)

[]{#p_25Cn_100 .ms}Dhota­ka­māṇava­pucchā pañcamī.

## 6. Upasī­vamāṇa­vapuc­chā

> []{#38 .sc} []{#p_25Cn_101 .ms}[]{#msdiv94 .msdiv}"Eko ahaṃ sakka
> mahantamoghaṃ, [(iccāyasmā upasīvo)]{.gathaQuote}\
> Anissito no visahāmi tārituṃ;\
> Ārammaṇaṃ brūhi samantacakkhu,\
> Yaṃ nissito oghamimaṃ tareyyaṃ". (1)
>
> []{#39 .sc}[]{#pts23 .pts}[]{#p_25Cn_102 .ms}[]{#msdiv95
> .msdiv}"Ākiñcaññaṃ pekkhamāno satimā, [(upasīvāti
> bhagavā)]{.gathaQuote}\
> Natthīti nissāya tarassu oghaṃ;\
> Kāme pahāya virato kathāhi,\
> Taṇhakkhayaṃ natta­mahā­bhi­passa". (2)
>
> []{#40 .sc}[]{#p_25Cn_103 .ms}[]{#msdiv96 .msdiv}"Sabbesu kāmesu yo
> vītarāgo, [(iccāyasmā upasīvo)]{.gathaQuote}\
> Ākiñcaññaṃ nissito [hitvā maññaṃ]{#note49 .var
> title="hitva aññaṃ (bj)"};\
> Saññāvimokkhe [paramedhimutto]{#note50 .var
> title="parame vimutto (c1 ^snp5.7#669 [Upasī­vamāṇa­vapuc­chā])"},\
> Tiṭṭhe nu so tattha [anānuyāyī]{#note51 .var
> title="anānuyāyi (pts1) | anānuvāyī (mr)"}". (3)
>
> []{#41 .sc}[]{#pts24 .pts}[]{#p_25Cn_104 .ms}[]{#msdiv97
> .msdiv}"Sabbesu kāmesu yo vītarāgo, [(upasīvāti
> bhagavā)]{.gathaQuote}\
> Ākiñcaññaṃ nissito hitvā maññaṃ;\
> Saññāvimokkhe paramedhimutto,\
> Tiṭṭheyya so tattha anānuyāyī". (4)
>
> []{#42 .sc}[]{#p_25Cn_105 .ms}[]{#msdiv98 .msdiv}"Tiṭṭhe ce so tattha
> anānuyāyī,\
> Pūgampi vassānaṃ samantacakkhu;\
> Tattheva so sītisiyā vimutto,\
> Cavetha viññāṇaṃ tathāvidhassa". (5)
>
> []{#43 .sc}[]{#p_25Cn_106 .ms}[]{#msdiv99 .msdiv}"[Acci]{#note52 .var
> title="accī (pts1 ^snp5.7#672 [Upasī­vamāṇa­vapuc­chā])"} yathā
> vātavegena khittā, [(upasīvāti bhagavā)]{.gathaQuote}\
> Atthaṃ paleti na upeti saṅkhaṃ;\
> Evaṃ munī nāmakāyā vimutto,\
> Atthaṃ paleti na upeti saṅkhaṃ". (6)
>
> []{#44 .sc}[]{#pts25 .pts}[]{#p_25Cn_107 .ms}[]{#msdiv100
> .msdiv}"Atthaṅgato so uda vā so natthi,\
> Udāhu ve sassatiyā arogo;\
> Taṃ me munī sādhu viyākarohi,\
> Tathā hi te vidito esa dhammo". (7)
>
> []{#45 .sc}[]{#p_25Cn_108 .ms}[]{#msdiv101 .msdiv}"Atthaṅgatassa na
> pamāṇamatthi, [(upasīvāti bhagavā)]{.gathaQuote}\
> Yena naṃ vajjuṃ taṃ tassa natthi;\
> Sabbesu dhammesu [samūhatesu]{#note53 .var
> title="samohatesu (^snp5.7#674 [Upasī­vamāṇa­vapuc­chā])"},\
> Samūhatā vādapathāpi sabbe"ti. (8)

[]{#p_25Cn_109 .ms}Upasī­vamāṇa­vapuc­chā chaṭṭhī.

## 7. Nanda­māṇa­vapuc­chā

> []{#46 .sc} []{#pts26 .pts}[]{#p_25Cn_110 .ms}[]{#msdiv102
> .msdiv}"Santi loke munayo, [(iccāyasmā nando)]{.gathaQuote}\
> Janā vadanti tayidaṃ kathaṃsu;\
> Ñāṇūpapannaṃ muni [no]{#note55 .var
> title="no muniṃ (bj, pts1 ^snp5.8#263 [Nanda­māṇa­vapuc­chā])"}
> vadanti,\
> Udāhu ve jīvi­te­nū­papan­naṃ". (1)
>
> []{#47 .sc}[]{#p_25Cn_111 .ms}[]{#msdiv103 .msdiv}"Na diṭṭhiyā na
> sutiyā na ñāṇena,\
> Munīdha nanda kusalā vadanti;\
> Visenikatvā anīghā nirāsā,\
> Caranti ye te munayoti brūmi". (2)
>
> []{#48 .sc}[]{#pts27 .pts}[]{#p_25Cn_112 .ms}[]{#msdiv104 .msdiv}"Ye
> kecime samaṇab­rāhma­ṇāse, [(iccāyasmā nando)]{.gathaQuote}\
> [Diṭṭhas­su­tenāpi]{#note56 .var
> title="diṭṭhe sutenāpi (bj) | diṭṭha-sutenāpi (pts1)"} vadanti
> suddhiṃ;\
> Sīlabbatenāpi vadanti suddhiṃ,\
> Anekarūpena vadanti suddhiṃ;\
> Kaccissu te bhagavā tattha yatā carantā,\
> Atāru jātiñca jarañca mārisa;\
> Pucchāmi taṃ bhagavā brūhi metaṃ". (3)
>
> []{#49 .sc}[]{#p_25Cn_113 .ms}[]{#msdiv105 .msdiv}"Ye kecime
> samaṇab­rāhma­ṇāse, [(nandāti bhagavā)]{.gathaQuote}\
> Diṭṭhas­su­tenāpi vadanti suddhiṃ;\
> Sīlabbatenāpi vadanti suddhiṃ,\
> Anekarūpena vadanti suddhiṃ;\
> Kiñcāpi te tattha yatā caranti,\
> Nātariṃsu jātijaranti brūmi". (4)
>
> []{#50 .sc}[]{#p_25Cn_114 .ms}[]{#msdiv106 .msdiv}"Ye kecime
> samaṇab­rāhma­ṇāse, [(iccāyasmā nando)]{.gathaQuote}\
> Diṭṭhas­su­tenāpi vadanti suddhiṃ;\
> Sīlabbatenāpi vadanti suddhiṃ,\
> Anekarūpena vadanti suddhiṃ;\
> Te ce muni brūsi anoghatiṇṇe,\
> Atha ko carahi deva­manus­sa­loke;\
> Atāri jātiñca jarañca mārisa,\
> Pucchāmi taṃ bhagavā brūhi metaṃ". (5)
>
> []{#51 .sc}[]{#p_25Cn_115 .ms}[]{#msdiv107 .msdiv}"Nāhaṃ sabbe
> samaṇab­rāhma­ṇāse, [(nandāti bhagavā)]{.gathaQuote}\
> Jātijarāya nivutāti brūmi;\
> Ye sīdha diṭṭhaṃ va sutaṃ mutaṃ vā,\
> Sīlabbataṃ vāpi pahāya sabbaṃ;\
> Anekarūpampi pahāya sabbaṃ,\
> Taṇhaṃ pariññāya anāsavāse;\
> Te ve narā oghatiṇṇāti brūmi". (6)
>
> []{#52 .sc}[]{#pts29 .pts}[]{#p_25Cn_116 .ms}[]{#msdiv108
> .msdiv}"Etābhinandāmi vaco mahesino,\
> Sukittitaṃ gotama­nūpadhī­kaṃ;\
> Ye sīdha diṭṭhaṃ va sutaṃ mutaṃ vā,\
> Sīlabbataṃ vāpi pahāya sabbaṃ;\
> Anekarūpampi pahāya sabbaṃ,\
> Taṇhaṃ pariññāya anāsavāse;\
> Ahampi te oghatiṇṇāti brūmī"ti. (7)

[]{#p_25Cn_117 .ms}Nanda­māṇa­vapuc­chā sattamā.

## 8. Hemaka­māṇava­pucchā

> []{#53 .sc} []{#p_25Cn_118 .ms}[]{#msdiv109 .msdiv}"Ye me pubbe
> viyākaṃsu, [(iccāyasmā hemako)]{.gathaQuote}\
> Huraṃ gotamasāsanā;\
> Iccāsi iti bhavissati,\
> Sabbaṃ taṃ itihītihaṃ;\
> Sabbaṃ taṃ takkavaḍḍhanaṃ,\
> Nāhaṃ tattha abhiramiṃ. (1)
>
> []{#54 .sc}[]{#pts30 .pts}[]{#p_25Cn_119 .ms}[]{#msdiv110
> .msdiv}Tvañca me dhammamakkhāhi,\
> taṇhā­nig­ghāta­naṃ muni;\
> Yaṃ viditvā sato caraṃ,\
> tare loke visattikaṃ". (2)
>
> []{#55 .sc}[]{#p_25Cn_120 .ms}[]{#msdiv111 .msdiv}"Idha
> diṭṭha­suta­muta­viñ­ñā­tesu,\
> Piyarūpesu hemaka;\
> Chanda­rāga­vinoda­naṃ,\
> Nib­bā­na­pada­maccutaṃ. (3)
>
> []{#56 .sc}[]{#p_25Cn_121 .ms}[]{#msdiv112 .msdiv}Etadaññāya ye satā,\
> Diṭṭha­dhammā­bhi­nibbutā;\
> Upasantā ca te sadā,\
> Tiṇṇā loke visattikan"ti. (4)

[]{#p_25Cn_122 .ms}Hemaka­māṇava­pucchā aṭṭhamā.

## 9. Todeyya­māṇava­pucchā

> []{#57 .sc} []{#pts31 .pts}[]{#p_25Cn_123 .ms}[]{#msdiv113
> .msdiv}"Yasmiṃ kāmā na vasanti, [(iccāyasmā todeyyo)]{.gathaQuote}\
> Taṇhā yassa na vijjati;\
> Kathaṃkathā ca yo tiṇṇo,\
> Vimokkho tassa kīdiso". (1)
>
> []{#58 .sc}[]{#p_25Cn_124 .ms}[]{#msdiv114 .msdiv}"Yasmiṃ kāmā na
> vasanti, [(todeyyāti bhagavā)]{.gathaQuote}\
> Taṇhā yassa na vijjati;\
> Kathaṃkathā ca yo tiṇṇo,\
> Vimokkho tassa nāparo". (2)
>
> []{#59 .sc}[]{#p_25Cn_125 .ms}[]{#msdiv115 .msdiv}"[Nirāsaso]{#note59
> .var title="nirāsaṃso (pts1)"} so uda [āsasāno]{#note60 .var
> title="āsayāno (mr)"},\
> Paññāṇavā so uda paññakappī;\
> Muniṃ ahaṃ sakka yathā vijaññaṃ,\
> Taṃ me viyācikkha samantacakkhu". (3)
>
> []{#60 .sc}[]{#pts32 .pts}[]{#p_25Cn_126 .ms}[]{#msdiv116
> .msdiv}"Nirāsaso so na ca āsasāno,\
> Paññāṇavā so na ca paññakappī;\
> Evampi todeyya muniṃ vijāna,\
> Akiñcanaṃ kāmabhave asattan"ti. (4)

[]{#p_25Cn_127 .ms}Todeyya­māṇava­pucchā navamā.

## 10. ­Kappa­māṇa­vapuc­chā

> []{#61 .sc} []{#p_25Cn_128 .ms}[]{#msdiv117 .msdiv}"Majjhe sarasmiṃ
> tiṭṭhataṃ, [(iccāyasmā kappo)]{.gathaQuote}\
> Oghe jāte mahabbhaye;\
> Jarā­maccu­paretā­naṃ,\
> Dīpaṃ pabrūhi mārisa;\
> Tvañca me dīpamakkhāhi,\
> Yathāyidaṃ nāparaṃ siyā". (1)
>
> []{#62 .sc}[]{#pts33 .pts}[]{#p_25Cn_129 .ms}[]{#msdiv118
> .msdiv}"Majjhe sarasmiṃ tiṭṭhataṃ, [(kappāti bhagavā)]{.gathaQuote}\
> Oghe jāte mahabbhaye;\
> Jarā­maccu­paretā­naṃ,\
> Dīpaṃ pabrūmi kappa te. (2)
>
> []{#63 .sc}[]{#p_25Cn_130 .ms}[]{#msdiv119 .msdiv}Akiñcanaṃ anādānaṃ,\
> etaṃ dīpaṃ anāparaṃ;\
> Nibbānaṃ iti naṃ brūmi,\
> ­jarāmac­cu­parik­kha­yaṃ. (3)
>
> []{#64 .sc}[]{#p_25Cn_131 .ms}[]{#msdiv120 .msdiv}Etadaññāya ye satā,\
> Diṭṭha­dhammā­bhi­nibbutā;\
> Na te māravasānugā,\
> Na te mārassa [paddhagū"ti]{#note62 .var title="paṭṭhagū (s1-3, c1)"}.
> (4)

[]{#p_25Cn_132 .ms}­Kappa­māṇa­vapuc­chā dasamā.

## 11. Jatukaṇ­ṇi­māṇava­pucchā

> []{#65 .sc} []{#p_25Cn_133 .ms}[]{#msdiv121 .msdiv}"Sutvānahaṃ
> vīra­ma­kāma­kā­miṃ, [(iccāyasmā jatukaṇṇi)]{.gathaQuote}\
> Oghātigaṃ puṭṭhu­ma­kāmamā­gamaṃ;\
> Santipadaṃ brūhi sahajanetta,\
> Yathātacchaṃ bhagavā brūhi metaṃ. (1)
>
> []{#66 .sc}[]{#pts34 .pts}[]{#p_25Cn_134 .ms}[]{#msdiv122
> .msdiv}Bhagavā hi kāme abhibhuyya iriyati,\
> Ādiccova pathaviṃ tejī tejasā;\
> Parit­ta­paññassa me bhūripañña,\
> Ācikkha dhammaṃ yamahaṃ vijaññaṃ;\
> Jātijarāya idha vippahānaṃ". (2)
>
> []{#67 .sc}[]{#p_25Cn_135 .ms}[]{#msdiv123 .msdiv}"Kāmesu vinaya
> gedhaṃ, [(jatukaṇṇīti bhagavā)]{.gathaQuote}\
> Nekkhammaṃ daṭṭhu khemato;\
> Uggahitaṃ nirattaṃ vā,\
> Mā te vijjittha kiñcanaṃ. (3)
>
> []{#68 .sc}[]{#p_25Cn_136 .ms}[]{#msdiv124 .msdiv}Yaṃ pubbe taṃ
> visosehi,\
> pacchā te māhu kiñcanaṃ;\
> Majjhe ce no gahessasi,\
> upasanto carissasi. (4)
>
> []{#69 .sc}[]{#p_25Cn_137 .ms}[]{#msdiv125 .msdiv}Sabbaso
> nāmarūpasmiṃ,\
> Vītagedhassa brāhmaṇa;\
> Āsavāssa na vijjanti,\
> Yehi maccuvasaṃ vaje"ti. (5)

[]{#p_25Cn_138 .ms}Jatukaṇ­ṇi­māṇava­pucchā ekādasamā.

## 12. Bhadrā­vu­dhamā­ṇa­vapuc­chā

> []{#70 .sc} []{#pts36 .pts}[]{#p_25Cn_139 .ms}[]{#msdiv126
> .msdiv}"Okañjahaṃ taṇhacchidaṃ anejaṃ, [(iccāyasmā
> bhadrāvudho)]{.gathaQuote}\
> Nandiñjahaṃ oghatiṇṇaṃ vimuttaṃ;\
> Kappañjahaṃ abhiyāce sumedhaṃ,\
> Sutvāna nāgassa apanamissanti ito. (1)
>
> []{#71 .sc}[]{#p_25Cn_140 .ms}[]{#msdiv127 .msdiv}Nānājanā janapadehi
> saṅgatā,\
> Tava vīra vākyaṃ abhikaṅkhamānā;\
> Tesaṃ tuvaṃ sādhu viyākarohi,\
> Tathā hi te vidito esa dhammo". (2)
>
> []{#72 .sc}[]{#pts37 .pts}[]{#p_25Cn_141 .ms}[]{#msdiv128
> .msdiv}"Ādānataṇhaṃ vinayetha sabbaṃ, [(bhadrāvudhāti
> bhagavā)]{.gathaQuote}\
> Uddhaṃ adho tiriyañcāpi majjhe;\
> Yaṃ yañhi lokasmi­mu­pādiyanti,\
> Teneva māro anveti jantuṃ. (3)
>
> []{#73 .sc}[]{#p_25Cn_142 .ms}[]{#msdiv129 .msdiv}Tasmā pajānaṃ na
> upādiyetha,\
> Bhikkhu sato kiñcanaṃ sabbaloke;\
> Ādānasatte iti pekkhamāno,\
> Pajaṃ imaṃ maccudheyye visattan"ti. (4)

[]{#p_25Cn_143 .ms}Bhadrā­vu­dhamā­ṇa­vapuc­chā dvādasamā.

## 13. Udaya­māṇava­pucchā

> []{#74 .sc} []{#p_25Cn_144 .ms}[]{#msdiv130 .msdiv}"Jhāyiṃ
> virajamāsīnaṃ, [(iccāyasmā udayo)]{.gathaQuote}\
> Katakiccaṃ anāsavaṃ;\
> Pāraguṃ sabbadhammānaṃ,\
> Atthi pañhena āgamaṃ;\
> Aññāvimokkhaṃ pabrūhi,\
> Avijjāya pabhedanaṃ". (1)
>
> []{#75 .sc}[]{#pts39 .pts}[]{#p_25Cn_145 .ms}[]{#msdiv131
> .msdiv}"Pahānaṃ kāmacchandānaṃ, [(udayāti bhagavā)]{.gathaQuote}\
> Domanassāna cūbhayaṃ;\
> Thinassa ca panūdanaṃ,\
> Kukkuccānaṃ nivāraṇaṃ. (2)
>
> []{#76 .sc}[]{#p_25Cn_146 .ms}[]{#msdiv132
> .msdiv}Upekkhā­sati­saṃsud­dhaṃ,\
> dhamma­tak­ka­pure­javaṃ;\
> Aññāvimokkhaṃ pabrūmi,\
> avijjāya pabhedanaṃ". (3)
>
> []{#77 .sc}[]{#p_25Cn_147 .ms}[]{#msdiv133 .msdiv}"Kiṃsu saṃyojano
> loko,\
> kiṃsu tassa vicāraṇaṃ;\
> Kissassa vippahānena,\
> nibbānaṃ iti vuccati". (4)
>
> []{#78 .sc}[]{#pts40 .pts}[]{#p_25Cn_148 .ms}[]{#msdiv134
> .msdiv}"Nandisaṃyojano loko,\
> vitakkassa vicāraṇaṃ;\
> Taṇhāya vippahānena,\
> nibbānaṃ iti vuccati". (5)
>
> []{#79 .sc}[]{#p_25Cn_149 .ms}[]{#msdiv135 .msdiv}"Kathaṃ satassa
> carato,\
> viññāṇaṃ uparujjhati;\
> Bhagavantaṃ puṭṭhumāgamma,\
> taṃ suṇoma vaco tava". (6)
>
> []{#80 .sc}[]{#p_25Cn_150 .ms}[]{#msdiv136 .msdiv}"Ajjhattañca
> bahiddhā ca,\
> Vedanaṃ nābhinandato;\
> Evaṃ satassa carato,\
> Viññāṇaṃ uparujjhatī"ti. (7)

[]{#p_25Cn_151 .ms}Udaya­māṇava­pucchā terasamā.

## 14. Posāla­māṇava­pucchā

> []{#81 .sc} []{#p_25Cn_152 .ms}[]{#msdiv137 .msdiv}"Yo atītaṃ ādisati,
> [(iccāyasmā posālo)]{.gathaQuote}\
> Anejo chinnasaṃsayo;\
> Pāraguṃ sabbadhammānaṃ,\
> Atthi pañhena āgamaṃ. (1)
>
> []{#82 .sc}[]{#pts41 .pts}[]{#p_25Cn_153 .ms}[]{#msdiv138
> .msdiv}Vibhū­ta­rū­pasaññissa,\
> sabba­kāyap­pahāyino;\
> Ajjhattañca bahiddhā ca,\
> natthi kiñcīti passato;\
> Ñāṇaṃ sakkā­nu­pucchāmi,\
> kathaṃ neyyo tathāvidho". (2)
>
> []{#83 .sc}[]{#p_25Cn_154 .ms}[]{#msdiv139 .msdiv}"Viñ­ñā­ṇaṭ­ṭhitiyo
> sabbā, [(posālāti bhagavā)]{.gathaQuote}\
> Abhijānaṃ tathāgato;\
> Tiṭṭhantamenaṃ jānāti,\
> Vimuttaṃ tapparāyaṇaṃ. (3)
>
> []{#84 .sc}[]{#p_25Cn_155 .ms}[]{#msdiv140
> .msdiv}Ākiñ­cañ­ña­sam­bha­vaṃ ñatvā,\
> Nandī saṃyojanaṃ iti;\
> Evametaṃ abhiññāya,\
> Tato tattha vipassati;\
> [Etaṃ]{#note67 .var title="evaṃ (mr)"} ñāṇaṃ tathaṃ tassa,\
> Brāhmaṇassa vusīmato"ti. (4)

[]{#p_25Cn_156 .ms}Posāla­māṇava­pucchā cuddasamā.

## 15. Mogha­rāja­māṇa­vapuc­chā

> []{#85 .sc} []{#pts42 .pts}[]{#p_25Cn_157 .ms}[]{#msdiv141
> .msdiv}"Dvāhaṃ sakkaṃ apucchissaṃ, [(iccāyasmā
> mogharājā)]{.gathaQuote}\
> Na me byākāsi cakkhumā;\
> Yāvatatiyañca devīsi,\
> Byākarotīti me sutaṃ. (1)
>
> []{#86 .sc} []{#p_25Cn_158 .ms}[]{#msdiv142 .msdiv}Ayaṃ loko paro
> loko,\
> brahmaloko sadevako;\
> Diṭṭhiṃ te nābhijānāti,\
> gotamassa yasassino. (2)
>
> []{#87 .sc}[]{#pts43 .pts}[]{#p_25Cn_159 .ms}[]{#msdiv143 .msdiv}Evaṃ
> abhikkan­ta­dassā­viṃ,\
> atthi pañhena āgamaṃ;\
> Kathaṃ lokaṃ avekkhantaṃ,\
> maccurājā na passati". (3)
>
> []{#88 .sc} []{#p_25Cn_160 .ms}[]{#msdiv144 .msdiv}"Suññato lokaṃ
> avekkhassu,\
> Mogharāja sadā sato;\
> Attānudiṭṭhiṃ ūhacca,\
> Evaṃ maccutaro siyā;\
> Evaṃ lokaṃ avekkhantaṃ,\
> Maccurājā na passatī"ti. (4)

[]{#p_25Cn_161 .ms}Mogha­rāja­māṇa­vapuc­chā pannarasamā.

## 16. Piṅ­giya­māṇava­pucchā

> []{#89 .sc} []{#p_25Cn_162 .ms}[]{#msdiv145 .msdiv}"Jiṇṇohamasmi abalo
> vītavaṇṇo, [(iccāyasmā piṅgiyo)]{.gathaQuote}\
> Nettā na suddhā savanaṃ na phāsu;\
> Māhaṃ nassaṃ momuho antarāva,\
> Ācikkha dhammaṃ yamahaṃ vijaññaṃ;\
> Jātijarāya idha vippahānaṃ". (1)
>
> []{#90 .sc}[]{#p_25Cn_163 .ms}[]{#msdiv146 .msdiv}"Disvāna rūpesu
> vihaññamāne, [(piṅgiyāti bhagavā)]{.gathaQuote}\
> Ruppanti rūpesu janā pamattā;\
> Tasmā tuvaṃ piṅgiya appamatto,\
> Jahassu rūpaṃ apunabbhavāya". (2)
>
> []{#91 .sc}[]{#pts45 .pts}[]{#p_25Cn_164 .ms}[]{#msdiv147 .msdiv}"Disā
> catasso vidisā catasso,\
> Uddhaṃ adho dasa disā imāyo;\
> Na tuyhaṃ adiṭṭhaṃ [asutaṃ amutaṃ]{#note72 .var
> title="asutāmutaṃ vā (s1-3)"},\
> Atho aviññātaṃ [kiñcanamatthi]{#note73 .var
> title="kiñci natthi (bj, pts1) | kañci namatthi (s1-3) | kiñcinamatthi (mr)"}
> loke;\
> Ācikkha dhammaṃ yamahaṃ vijaññaṃ,\
> Jātijarāya idha vippahānaṃ". (3)
>
> []{#92 .sc}[]{#p_25Cn_165 .ms}[]{#msdiv148 .msdiv}"Taṇhādhipanne
> manuje pekkhamāno, [(piṅgiyāti bhagavā)]{.gathaQuote}\
> Santāpajāte jarasā parete;\
> Tasmā tuvaṃ piṅgiya appamatto,\
> Jahassu taṇhaṃ apunabbhavāyā"ti. (4)

[]{#p_25Cn_166 .ms}Piṅ­giya­māṇava­pucchā soḷasamā.

Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana
Bunnag Dhamma Society Fund, 2005. Based on the digital edition of the
Chaṭṭha Saṅgāyana published by the Vipassana Research Institute, with
corrections and proofreading by the Dhamma Society.

Prepared for SuttaCentral by [Blake Walshe]{.editor} and [Bhikkhu
Sujato]{.editor}.
:::
:::
