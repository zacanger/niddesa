<!DOCTYPE html>
<html>
<head>
<meta charset='UTF-8'>
<meta name='author' content='A.P. de Zoysa'>
<title></title>
</head>
<body>
<article id='cnd22' lang='si'>
<header>
<ul>
<li class='division'>ඛුද්දක නිකාය</li>
<li class='subdivision'>චූල නිද්දේසය</li>
<li class='vagga'>පාරායනවග්ගනිද්දෙසො</li>
</ul>
<h1>22. පාරායනානුගීතිගාථානිද්දෙසො</h1>
</header>
<p><a class='ref msdiv' id='msdiv102' href='#msdiv102'>Msdiv 102</a></p>
<p><a class='ref apz' id='apz102.4' href='#apz102.4'>APZ 102.4</a>“පාරායනය අනුව ගායනා කළෙමි.” යනු ගායනයට අනුව ගායනා කළෙමි. කීමට අනුව කීවෙමි යනුයි. “මෙසේ ආයුෂ්මත් පිංගිය” යන්නෙහි (ඉති ආයස්මා) යනු පද ගැලපීමයි. පදයන්ගේ පිළිවෙල දැක්වීමයි මේ ඉති යනුයි. “ආයුෂ්මත්” යනු ප්‍රිය වචනයයි, ගරු වචනයයි ගරු කටයුතු සැලකියයුතු වචනයයි, මේ ආයුෂ්මත් යනුයි. ‘ආයුෂ්මත් පිංගිය’ යනු ඒ තෙරුන් වහන්සේගේ නාමයයි. පැනවීමයි, ව්‍යවහාරයයි, යනුයි. ‘ආයුෂ්මත් පිංගිය තෙම මෙසේ කීයේය.’ යනුයි. යම්සේ දැක්කේද එසේ කීයේය” යනු (ii) දෙශනා කළේය, පැනවූයේය, තැබීය, විවෘත කළේය, බෙදීය, ප්‍රකට කළේය, ප්‍රකාශ කළේය. සියලු සංස්කාරයෝ අනිත්‍යයයි (iii) යම්සේ දැක්කේද එසේ කීයේය. සියලු සංස්කාරයෝ දුක්යයි (මෙහි (ii) යෙදිය යුතුයි.) සියලු ධර්මයෝ අනාත්මයයි (මෙහි (ii) යෙදිය යුතුයි. යම්කිසි ප්‍රත්‍යයකින් උපන් ධර්මයක් ඇද්ද, ඒ සියල්ල නිරුද්ධිය පිණිස පවත්නේයයි යම්සේ දැක්කේද එසේ කීයේය. (මෙහි (ii) යෙදිය යුතුයි.)</p>
<p><a class='ref apz' id='apz102.5' href='#apz102.5'>APZ 102.5</a>“නිර්මලවූ බොහෝ නුවණැති” යන්නෙහි ‘නිර්මලවූ’ යනු රාගයමලය, ද්වෙෂය මලය මොහ මලය, ක්‍රොධය බද්ධ වෛරය (3-4) 3 ‘මානය’ යන තැන සිට යොදාගත යුතුයි.) සියලු අකුශල සංස්කාර මලයෝ භාග්‍යවත් බුදුරදුන්ගේ ප්‍රහීනය. මුලින් උපුටන ලද්දේය. අගසිඳි තල්ගසක් මෙන් කරණ ලදී. සම්පූර්ණ අභාවයට පමුණුවන ලදී. බුදුරදතෙම විමලය, නිර්මලය, මලයන්ගෙන් පහවූයේය. සියලු මලයන්ගෙන් වෙන්වූයේය.</p>
<p><a class='ref apz' id='apz102.6' href='#apz102.6'>APZ 102.6</a>“භූරි” යයි පෘථිවියට කියයි. ඒ පෘථිවියට සමාන ප්‍රඥාවෙන් නිර්මල වූයේ පළල් වූයේ යුක්තවූයේ යනුයි. “මෙධා” යනු ප්‍රඥාවට කියයි. යම් ප්‍රඥාවක් ඇද්ද (මහානිද්දෙසයේ (3-1) 3 යෙදිය යුතුයි.) අමොහයක් ධම්මවිචයක් සම්මාදිට්ඨියක් ඇද්ද එයයි. භාග්‍යවතුන් වහන්සේ මේ මෙධා නම් ප්‍රඥාවෙන් යුක්ත සේක.</p>
<p><a class='ref apz' id='apz102.7' href='#apz102.7'>APZ 102.7</a>“කාමයෙන් වෙන්වූයේ නිවනට පැමිණියේ” යන්නෙහි කාමයෝ නම් ප්‍රකට වශයෙන් කාම දෙකොටසෙකි. වස්තුකාමද ක්ලේශකාමද යනුයි. (මහානිද්දේසයේ (1) 1 (ii) 2–3 ඡෙද යෙදිය යුතුයි) මොව්හු වස්තු කාමයෝයයි කියත්, මොව්හු ක්ලේශ කාමයෝයයි කියත්, භාග්‍යවත් බුදුන් වහන්සේ විසින් වස්තු කාමයෝ සම්පූර්ණයෙන් දැනගන්න ලදහ. ක්ලේශ කාමයෝ ප්‍රහීන කරණලදහ. වස්තුකාමයෝ දැනගන්නාලද බැවින් භාග්‍යවතුන් වහන්සේ කාමයන් ප්‍රාර්ථනා නොකරයි. කාමයන් බලාපොරොත්තු නොවෙයි. එහෙයින් බුදුරදතෙම කාමරහිතසේක. කාමයන්ගෙන් නික්මුනුසේක. එහෙයින් භාග්‍යවතුන් වහන්සේ කාමයන් ප්‍රාර්ථනා නොකරයි. ආශා නොකරයි. මිදූකාම ඇතිසේක. ප්‍රහීන කාම ඇතිසේක. සංසිදූකාම ඇතිසේක. පහවූරාග ඇතිසේක. ඉවත් කළ රාග ඇතිසේක. වමාරාදැමූ රාග ඇතිසේක. තෘෂ්ණා රහිත වූයේ නිවුනේ සිහිල්වූයේ සැපත විඳින්නේ බ්‍රහ්මයා බඳු ආත්මභාවයෙන් වාසය කරයි.</p>
<p><a class='ref apz' id='apz102.8' href='#apz102.8'>APZ 102.8</a>“කාම රහිතවූයේ වන රහිතවූයේ” යන්නෙහි රාගය වනයකි. ද්වෙෂය, මොහය, ක්‍රොධය බද්ධවෛරය, වනයෝ වෙති. සියලු අකුශල රැස්කිරීම වනයෝවෙති. භාග්‍යවත් බුදුන්වහන්සේගේ ඒ වනයෝ ප්‍රහීනයහ. මුලින් සිඳුනේය. අගසිඳි තල්ගසක්මෙන් කරණලදී. සම්පූර්ණ අභාවයට පමුණුවනලදී. නැවත නූපදනා බවට පමුණුවනලදී. එහෙයින් බුදුරදතෙම අවන නම් වනසේක. වනයෙන් ඉවත්වූ සේක. වනයෙන් මිදුනසේක.</p>
<p><a class='ref apz' id='apz102.9' href='#apz102.9'>APZ 102.9</a>“නාග” යනු භාග්‍යවතුන් වහන්සේයි. වරද නොකරණ බැවින් නාගසේක. (4-10) 1 නාගයන තැන සිට යෙදිය යුතුයි.)</p>
<p><a class='ref apz' id='apz102.10' href='#apz102.10'>APZ 102.10</a>“ඒනාගයන් වහන්සේ කවර හේතුවකින් බොරු කියන්නේද?” යන්නෙහි ‘කවර හේතුවකින්’ යනු කවර කාරණයකින්, කවර නිදානයකින්, කවර ප්‍රත්‍යයකින් යනුයි. ‘බොරුකියන්නේද,’ යනු මුසාකියන්නේද, ප්‍රකාශ කරන්නේද, ව්‍යවහාර කරන්නේද, මේ ලොකයෙහි ඇතැම් පුද්ගලයෙක් සභාවට ගියේ හෝ පිරිසකට ගියේ හෝ නෑයින් මැදට ගියේ හෝ ගම්මැදට ගියේ හෝ රාජකුල මධ්‍යයට ගියේ හෝ විනීත නොවූයේ ශාක්ෂි විභාග කරණ ලද්දේ ‘එම්බා පුරුෂය, මෙහි එව. යමක් දන්නේ නම් කියවයි’ කී කල්හි හෙතෙම දන්නාදෙය හෝ නොදන්නෙමියි නොදන්නාදෙය හෝ දන්නෙමියි. නොදැකිදෙය මම දැක්කෙමියි හෝ දැකිදෙය මම නොදැක්කෙමියි තමා හේතුවෙන් හෝ අනුන් හෙතුවෙන් හෝ ආමිසාදී කිසියම් හේතුවකින් හෝ දැන දැන බොරු කියයිද මෙය මුසාවාදය යයි කියයි.</p>
<p><a class='ref apz' id='apz102.11' href='#apz102.11'>APZ 102.11</a>“නැවතද කරුණු තුනකින් මුසාවාදය වෙයි. මුසා කියන්නෙමියි පෙරම ඔහුට අදහසක් වෙයි. මුසාකියන කල්හි මුසා කියමියි ඔහුට අදහසක් වෙයි. මුසා කී කල්හි ඔහුට මුසා කීවෙමියි. අදහසක් වෙයි. මේ තුන් ආකාරයෙන් මුසාවාදය වෙයි. නැවතද සතරාකාරයකින් මුසාවාදය වෙයි. නැවතද කරුණු පසකින්, කරුණු සයකින් කරුණු සතකින් මුසාවාදය වෙයි. නැවතද අටාකාරයකින් මුසාවාදය වෙයි. කවර හේතුවකින් මුසාවකියන්නේද, ව්‍යවහාර කරන්නේද, යනුයි. එහෙයින් පිංගියතෙම මෙසේ කීය.</p>
<p><a class='ref msdiv' id='msdiv103' href='#msdiv103'>Msdiv 103</a>(17-6)</p>
<p><a class='ref apz' id='apz103.1' href='#apz103.1'>APZ 103.1</a>“ප්‍රහීන කෙලෙස්මල හා මොහය ඇති බුදුරජාණන් වහන්සේගේ” යන්නෙහි මලය නම් රාගමලය, ද්වෙෂමලය, මොහමලය, මානමලය දෘෂ්ටිමලය, ක්ලේශමලය, සියලු දුශ්චරිතමලය, සියලු භවගාමී කර්මමලය, යනුයි මොහය නම් යම්දුකෙහි නොදැනීමක් ඇද්ද, දුක්හෙතුවෙහි, දුක්ඛ නිරොධයෙහි දුක්ඛ නිරොධගාමිනී ප්‍රතිපදාවෙහි, ප්‍රතීත්‍ය සමුත්පාදයෙහි නොදැනීමක් ඇද්ද, අවිද්‍යාව, ලංගිය (අගුල) මොහය, අකුසල මූලය යනුයි. මේ මොහයයයි කියයි. මොහ මලයද භාග්‍යවත් බුදුරදුන්ගේ ප්‍රහීනය, මුලින් උදුරන ලද්දේය. මුලින් සිඳි තල් ගසක් මෙන් කරණ ලද්දේය. සම්පූර්ණයෙන් අභාවයට පමුණුවන ලද්දේය. නැවත නූපදනා බවට පමුණුවන ලදී. එහෙයින් බුදුරදතෙම කෙලෙස් මලයන් හා මොහය ප්‍රහීන කළසේක.</p>
<p><a class='ref apz' id='apz103.2' href='#apz103.2'>APZ 103.2</a>“මානය හා මක්ඛය ප්‍රහීන කළ” යන්නෙහි මානය යනු සිතෙහි යම් නැගීම් බවක් වේද එක් ආකාරයෙන් මානයයි. තමා උසස් කොට තැබීම හා අනුන් පහත්කොට තැබීම යන දෙයාකාරයෙන් මානයයි. ශ්‍රෙෂ්ඨවූයේ වෙමි. සමාන වූයේ වෙමි. හීනවූයේ වෙමියි යන තුන් ආකාරයකින් මානයයි. ලාභයෙන් මානය උපදවයි. කීර්තියෙන් මානය උපදවයි. ප්‍රශංසාවෙන් මානය උපදවයි. සැපයෙන් මානය උපදවයි. යන සතරාකාරයෙන් මානය උපදවයි.</p>
<p><a class='ref apz' id='apz103.3' href='#apz103.3'>APZ 103.3</a>“රූපයන් ලැබුවේවෙමියි සිහිකරන්නේ මානය උපදවයි. ශබ්දයන් ලැබුවේවෙමියි සිහිකරන්නේ, මානය උපදවයි. ගන්ධයන්, රසයන් ස්පර්ශයන්, ලැබුවේ වෙමියි සිහිකරන්නේ මානය උපදවයි යන පස් ආකාරයෙන් මානය උපදවයි.</p>
<p><a class='ref apz' id='apz103.4' href='#apz103.4'>APZ 103.4</a>“ඇස ලැබීමෙන් මානය උපදවයි. කණ ලැබීමෙන්, නාශය ලැබීමෙන්, දිව ලැබීමෙන් ශරීරය ලැබීමෙන්, මනස ලැබීමෙන් යන සයාකාරයෙන් මානය උපදවයි. මානය, අති මානය, මානාතිමානය, බහුමානය, අතිමානය, අස්මිමානය, මිච්ඡාමානය, යන සත් ආකාරයෙන් මානය උපදවයි.</p>
<p><a class='ref apz' id='apz103.5' href='#apz103.5'>APZ 103.5</a>“ලාභයෙන් මානය උපදවයි. අලාභයෙන් අවමානය උපදවයි. කීර්තියෙන් මානය උපදවයි. අපකීර්තියෙන් අවමානය උපදවයි. ප්‍රශංසාවෙන් මානය උපදවයි. නින්දාවෙන් අවමානය උපදවයි. සැපතින් මානය උපදවයි. දුකින් අවමානය උපදවයි. යන අටආකාරයෙන් මානය උපදවයි.</p>
<p><a class='ref apz' id='apz103.6' href='#apz103.6'>APZ 103.6</a>“ශ්‍රෙෂ්ඨයාට ශ්‍රෙෂ්ඨවූයේ වෙමියි මානය, උපදියි. ශ්‍රෙෂ්ඨයාට සමානවූයේ වෙමියි මානය උපදියි. ශ්‍රෙෂ්ඨයාට හීනවූයේ වෙමියි මානය උපදියි. සමානයාට ශ්‍රෙෂ්ඨවූයේ වෙමියි මානය උපදියි. සමානයාට සමානවූයේ වෙමියි මානය උපදියි. සමානයාට හීනවූයේ වෙමියි මානය උපදයි. හීනයාට ශ්‍රෙෂ්ඨවූයේ වෙමියි මානය උපදියි. හීනයාට සමානවූයේ වෙමියි මානය උපදියි. හීනයාට හීනවූයේ වෙමියි මානය උපදියි, යන නව ආකාරයෙන් මානය උපදියි.</p>
<p><a class='ref apz' id='apz103.7' href='#apz103.7'>APZ 103.7</a>“මෙහි ඇතැම් කෙනෙක් ජාතියෙන් හෝ ගොත්‍රයෙන් හෝ කුලපුත්‍රත්වයෙන් හෝ හැඩහුරුකමින් හෝ, ධනයෙන් හෝ ඉගෙණීමෙන් හෝ කර්මායතනයෙන් හෝ ශිල්පායතනයෙන් හෝ විද්‍යාස්ථානයෙන් හෝ ශ්‍රැතයෙන් හෝ ප්‍රතිභානයෙන් හෝ යන දශාකාරයෙන් මානය උපදවයි.</p>
<p><a class='ref apz' id='apz103.8' href='#apz103.8'>APZ 103.8</a>“වෙනින් අනික් කරුණුවලින් හෝ යම් මෙබඳුවූ මානයක් සිතීමක් සිතීම් බවක් උසස්යයි සිතීමක් ධජයක්සේ මනාකොට ගැනීමක්, කොඩියක් සේ සිත උසස්කර ගැනීමක් ඇද්ද, මේ මානයයි.</p>
<p><a class='ref apz' id='apz103.9' href='#apz103.9'>APZ 103.9</a>“මක්ඛය” නම් යම් මකුගතියක් ඇද්ද, මකුවීම් බවක් ඇද්ද, මේ මක්ඛයයි. භාග්‍යවතුන් වහන්සේගේ මානයද මක්ඛයද ප්‍රහීනය, මුලින් සිඳුනේය, නැවත නූපදනා බවට පැමිණවූයේය, එහෙයින් බුදුරජතෙම මානයද මකු ගුණයද ප්‍රහීන කළසේක, යනුයි.</p>
<p><a class='ref apz' id='apz103.10' href='#apz103.10'>APZ 103.10</a>“එහෙයින් මම ගුණවර්ණනාවෙන් යුත් වචනය කියන්නෙමි” යන්නෙහි ‘එහෙයින්’ යනු පදසන්ධියයි පද ගැලපීමයි, පදපිරවීමයි අකුරු සමකිරීමයි. මේ එහෙයින් යනුයි. “ගුණවර්ණනාවෙන් යුක්තවූ” යනු වර්ණනාවෙන් සමන්නාගතවූ වචනය ප්‍රකාශ කරන්නෙමි, දෙශනා කරන්නෙමි, පනවන්නෙමි, තබන්නෙමි, විවෘත කරන්නෙමි, බෙදන්නෙමි, යනුයි. එහෙයින් පිංගිය ස්ථවිර තෙම ප්‍රකාශ කළේය.</p>
<p><a class='ref msdiv' id='msdiv104' href='#msdiv104'>Msdiv 104</a>(17-7)</p>
<p><a class='ref apz' id='apz104.1' href='#apz104.1'>APZ 104.1</a>“අන්ධකාරය දුරුකරන්නාවූ,” යනු රාග අන්ධකාරය ද්වෙෂ අන්ධකාරය, මොහ අන්ධකාරය, මාන අන්ධකාරය දෘෂ්ටි අන්ධකාරය, ක්ලෙශ අන්ධකාරය, දුශ්චරිත අන්ධකාරය, අඥාන කරණය, ප්‍රඥානිරුද්ධිය, විනාශපක්ෂය, දුරුකළේය. සම්පූර්ණ අභාවයට පැමිණවූයේය.</p>
<p><a class='ref apz' id='apz104.2' href='#apz104.2'>APZ 104.2</a>“බුද්ධ” යනු යම් ඒ භාග්‍යවතුන් වහන්සේයි. (17-2) 1 ‘බුදුන්’ යන තැන සිට යෙදිය යුතුයි.) ප්‍රත්‍යක්ෂ කළ පැනවීමයි. සමන්තචක්ඛුයයි සර්වඥතාඥානයට කියයි. (මහානිද්දේසයේ (14-7) 4 ‘බුදු ඇසින්’ යන තැන සිට යෙදිය යුතුයි.) එහෙයින් තථාගතතෙම සමන්ත චක්ඛු නම්වේ.</p>
<p><a class='ref apz' id='apz104.3' href='#apz104.3'>APZ 104.3</a>“ලොකයාගේ කෙළවරට ගියේ සියලු භවයන් ඉක්ම වූයේ” යන්නෙහි එක් ලොකය නම් එක් භවලොකයයි. ලොක දෙකකි භවලොකයද සම්භව ලොකයද යනුයි. සම්පත්ති ලොකයද විපත්ති සම්භව ලොකයද යනුයි. ලොකතුනකි.</p>
<p>වෙදනාතුනයි. ලොක සතරකි. සතර ආහාරයයි. ලොක පසකි උපාදාන පසයි. ලොකසයකි. සවැදෑරුම් ආධ්‍යාත්මික ආයතනයෝයි. ලොකසතකි සප්ත විඤ්ඤාණස්ථිතීහුයි. ලොක අටකි. අෂ්ටලොක ධර්මයෝයි ලොක නවයකි. නවසත්තාවාසයෝයි ලොක දශයකි. දශ ආයතනයෝයි. ලොක දොළසකි. ආයතන දොළසයි. ලොක දහඅටකි අෂ්ටාරසධාතුහුවෙති.</p>
<p><a class='ref apz' id='apz104.4' href='#apz104.4'>APZ 104.4</a>“ලොකයෙහි කෙළවරට ගියේ” යනු භාග්‍යවතන් වහන්සේ ලොකයාගේ කෙළවරට ගියසේක. අන්තයට ගියසේක. නිර්වාණයට ගියසේක. උන්වහන්සේ වැස නිමවූ වස් ඇත්තේ, පුරුදු කළ ගමන් ඇත්තේ (මහානිද්දේසයේ (3-7) 6 (ii) යෙදිය යුතුයි) ජාති මරණ සංසාරයක් නැත. ඔහුට පුනර්භවයක් නැත. භවය ඉක්මවූයේය යන්නෙහි භවය නම් භවදෙකකි. කර්මභවයද ප්‍රතිසන්ධි භවයවූ පුනර්භවයද යනුයි.</p>
<p><a class='ref apz' id='apz104.5' href='#apz104.5'>APZ 104.5</a>“කර්මභවය කවරේද? පුණ්‍යාභි සංස්කාරය ආනෙඤ්ජාභි සංස්කාරය යනුයි. ප්‍රතිසන්ධිකවූ පුනර්භවය කවරේද? ප්‍රතිසන්ධිකවූ රූපයෝ වෙදනාව, සංඥාව සංස්කාරයෝ විඤ්ඤාණය, මේ ප්‍රතිසන්ධිකවූ පුනර්භවයයි, ‘ඉක්මවූයේ’ යනු වෙන්වූයේ යනුයි.</p>
<p><a class='ref apz' id='apz104.6' href='#apz104.6'>APZ 104.6</a>“ආශ්‍රව සහිත වූයේ” යන්නෙහි ආශ්‍රව සතරකි. කාමාසවය, භවා සවය, දිට්ඨා සවය, අවිජ්ජා සවය, යනුයි. භාග්‍යවත් බුදුරදුන්ගේ ඒ ආශ්‍රවයෝ ප්‍රහීනයහ. මුලින් උදුරණ ලද්දේය. අග සිඳි තල්ගසක් මෙන් කරණ ලදී නැවත නූපදනා බවට පමුණුවන ලදී. එහෙයින් බුදුරද තෙම කෙලෙස් රහිත සේක.</p>
<p><a class='ref apz' id='apz104.7' href='#apz104.7'>APZ 104.7</a>“සියලු දුක් ප්‍රහීනවූයේය” යන්නෙහි දුක් නම් ප්‍රතිසන්ධිකවූ ජාති දුක, ජරාදුක, ව්‍යාධිදුක, මරණදුක ශොකය, වැළපීම් දුකය, උපායාස දුකය, (4-2) 3 යොදාගත යුතුයි.) දෘෂ්ටි ව්‍යසන දුක ප්‍රහීනය, මුලින් සිඳුනේය, සන්සිඳුනේය, ඉපදීමට අයොග්‍යය, ඥානය නැමැති ගින්නෙන් දැවුනේය, එහෙයින් බුදුරදතෙම සියලු දුක් ප්‍රහීන කළ බැවින් අනාශ්‍රව සේක. සියලු දුක් ප්‍රහීන කළ සේක.</p>
<p><a class='ref apz' id='apz104.8' href='#apz104.8'>APZ 104.8</a>“බ්‍රාහ්මණයා ආශ්‍රය කළ පච්චය යන නමින් යුක්ත වූයේ” යනු සිරි යන නමින් යුක්තවූයේ විපස්සී භාග්‍යවතුන් වහන්සේ සිඛී භාග්‍යවතුන් වහන්සේ වෙස්සභු භාග්‍යවතුන් වහන්සේ කකුසඳ භාග්‍යවතුන් වහන්සේ කොනාගම භාග්‍යවතුන් වහන්සේ කාශ්‍යප භාග්‍යවතුන් වහන්සේ යන ඒ බුදුවරු සිරියන නමින් යුක්තයහ. ‘සිරියයි’ ආමන්ත්‍රණය ඇති සේක. ශාක්‍යමුනිවූ භාග්‍යවතුන් වහන්සේද ඒ භාග්‍යවත් බුදුවරුන්ගේ සිරි නාමය ඇති සේක. සිරි යන ආමන්ත්‍රණය ඇති සේක, යනුයි. “ආශ්‍රය කරණ ලදී” යනු මා විසින් ඒ බුදු රජතෙම ආශ්‍රය කරණ ලදී. පයිරුපාසනය කරණ ලදී. ප්‍රශ්න අසන ලදී. විචාරණ ලදී යනුයි. එහෙයින් පිංගිය ස්ථවිරතෙම මෙසේ කීහ.</p>
<p><a class='ref msdiv' id='msdiv105' href='#msdiv105'>Msdiv 105</a>(17-8)</p>
<p><a class='ref apz' id='apz105.1' href='#apz105.1'>APZ 105.1</a>“යම්සේ ද්විජයා (පක්ෂියා) ආහාර නැති වනය හැර බොහෝ ගෙඩි ඇති වනයෙහි වසන්නේද” යන්නෙහි ‘ද්විජ’ යනු පක්ෂියායි කවර කරුණකින් ද්විජයයි පක්ෂියාට කියයිද දෙවරක් උපදින බැවින් ද්විජ නමි. මවුකුසින්ද අණ්ඩ කොෂයෙන්ද යනුයි. ඒ කාරණයෙන් ද්විජයයි කියයි. ‘ආහාර නැති වනය’ යනු ස්වල්ප ගෙඩි ඇති ස්වල්ප දිය ඇති වනය හැර දුරුකොට ඉක්මවා වෙනින් බොහෝ ගෙඩි ඇති බොහෝ කෑම ඇති මහත් වනයට පැමිණෙන්නේද, ඒ වන ලැහැබෙහි වාසය කරන්නේද යනුයි.</p>
<p><a class='ref apz' id='apz105.2' href='#apz105.2'>APZ 105.2</a>“මෙසේ ස්වල්ප දිය හැර මහා ජලයට යන හංසයා මෙන් පැමිණියේ” යනුයි ‘මෙසේ’ යනු උපමාව පිළියෙල කිරීමයි. ‘සවල්ප දිය දුරු කොට’ යනු බාවාරි බ්‍රාහ්මණයා සහ ඔහුගේ අනික් ආචාර්යවරුද භාග්‍යවත් බුදුරදුන් ගැන සිතන කල්හි ස්වල්ප දිය මෙන් වෙති. ලාමක දිය මෙන් වෙති. පිංගිය බ්‍රාහ්මණතෙම ඒ ස්වල්ප දිය ලාමක දිය දුරුකොට ඉක්මවා මහත් දිය ඇති තැනක් බඳු අසමවූ අසම සමවූ අප්පටිභාගවූ, අප්පටිපුග්ගලවූ, දෙවාතිදෙවවූ, නරාසභවූ පුරුෂ සිංහවූ පුරුෂ නාගවූ, පුරිසාජඤ්ඤ වූ දශබලධාරී වූ බුදුන් වෙත පැමිණියේය.</p>
<p><a class='ref apz' id='apz105.3' href='#apz105.3'>APZ 105.3</a>යම්සේ හංසතෙම මහත්වූ මානස නම් විල අනොතත්ත නම් විල, මහා සමුද්‍රය ආදී මහත් ජලරාශිය ඇති තැනට පැමිණෙන්නේය. එමෙන්ම පිංගිය බ්‍රාහ්මණතෙම නොසෙලවෙන ගති ඇති අප්‍රමාන තේජස් ඇති නිරන්තර ඥාන ඇති, විවෘතවූ ඇස් ඇති, ලැබූ ප්‍රතිසම්භිදා ඇති. සතර විසාරද බව ඇති, ශ්‍රද්ධා විමුක්තවූ, මහත්වූ, ගම්භීරවූ, අප්‍රමෙයවූ, බොහෝ රුවන් ඇති, සාගරය සමවූ, අසමානවූ, මහත්වූ ගුණ ඇති ඡලංගුපෙක්ෂාවෙන් යුක්තවූ භාග්‍යවත් බුදුරදුන්වෙත පැමිණියේය. පර්වතයන්ට මේරුව මෙන්ද, පක්ෂීන්ට ගුරුලාමෙන්ද, මෘගයන්ට සිංහයා මෙන්ද, ආත්ම දෘෂ්ටි ඇත්තන්ට උපධිය මෙන්ද වූ ශාස්තෲන් වහන්සේ වෙතට ජිනයන් වහන්සේ වෙතට පැමිණියේය යනුයි. මෙසේ මම ස්වල්ප දිය හැර මහත්වූ දියට පැමිණි හංසයා මෙන් පැමිණියේ වෙමි, එහෙයින් පිංගිය ස්ථවිරයන් වහන්සේ කීහ.</p>
<p><a class='ref msdiv' id='msdiv106' href='#msdiv106'>Msdiv 106</a>(17-9)</p>
<p><a class='ref apz' id='apz106.1' href='#apz106.1'>APZ 106.1</a>“මට යමෙක් පූර්වයෙහි කියන ලද්දාහුද” යන්නෙහි යමෙක් යනු බාවාරි බ්‍රහ්මණයාද අනික් යම් ඒ ආචාර්යවරුද ඔවුහු ස්වකීය දෘෂ්ටිය, ස්වකීය කැමැත්ත ස්වකීය රුචිය, ස්වකීය ලබ්ධිය, ස්වකීය අධ්‍යාශය, ස්වකීය අභිප්‍රාය, ප්‍රකාශ කළහ. කීහ දෙසූහ, පැනවූහ, තැබූහ, බෙදූහ, විවෘත කළහ, ප්‍රකට කළහ යනුයි.</p>
<p><a class='ref apz' id='apz106.2' href='#apz106.2'>APZ 106.2</a>“ගෞතම ශාසනයෙන් පෙර” යනු ගෞතම ශාසනයෙන් පළමුව, යනුයි. ගෞතම ශාසනයෙන් යනු බුද්ධ ශාසනයෙන් ජිනශාසනයෙන්, තථාගත ශාසනයෙන් දෙව දෙව ශාසනයෙන් අරහන්ත ශාසනයෙන් යනුයි.</p>
<p><a class='ref apz' id='apz106.3' href='#apz106.3'>APZ 106.3</a>“මෙසේද මෙසේද වන්නේයයි සියල්ල තර්ක ඇති කරවන්නේය” යනු මෙය මෙසේවූයේයයි දැනගත් ආරංචියෙන් දැනගත් පරම්පරා වශයෙන් එන කොටස් වශයෙන් ගත් තර්ක හේතුවෙන් න්‍යාය හේතුවෙන් ආකාරය හේතුවෙන් පරිවිතර්කයෙන් දෘෂ්ටිය විනිවිද බැලීමෙන් වේ. තෙමේ මනාකොට දැනගෙන නොවේ. තමාට ප්‍රත්‍යක්ෂ ධර්මය නොකීහ.</p>
<p><a class='ref apz' id='apz106.4' href='#apz106.4'>APZ 106.4</a>“ඒ සියල්ල තර්කය ඇති කරවන්නේය” යනු ඒ සියල්ල තර්කය ඇති කරවන්නේය. විතර්කය ඇති කරවන්නේය. සංකල්ප ඇති කරවන්නේය. කාම විතර්කය ඇති කරවන්නේය. ව්‍යාපාද විතර්කය ඇති කරවන්නේය. විහිංසා විතර්කය ඇති කරවන්නේය. ඥාති විතර්කය ජනපද විතර්කය, පරානූද්දයතා ප්‍රතිසංයුක්ත විතර්කය, වඩන්නේය. ලාභ සත්කාර ස්තුතියෙන් යුක්ත විතර්කය වඩන්නේය, ලාභ සත්කාර ස්තුතියෙන් යුක්ත විතර්කය වඩන්නේය. නින්දාවෙන් වෙන්වූ විතර්කය වඩන්නේය, යනුයි. එහෙයින් පිංගිය ස්ථවිරයන් වහන්සේ මෙසේ කීහ.</p>
<p><a class='ref msdiv' id='msdiv107' href='#msdiv107'>Msdiv 107</a>(17-10)</p>
<p><a class='ref apz' id='apz107.1' href='#apz107.1'>APZ 107.1</a>“තනිවූයේ අන්ධකාරය දුරුකොට සිටියේ” යන්නෙහි තනිවූයේ යනු භාග්‍යවතුන් වහන්සේ පැවිදිවූ බැවින් තනිවූ සේක. දෙවැන්නෙක් නැත. තෘෂ්ණාව දුරු කළ බැවින් තනිවූ සේක. ඒකාන්ත වීතරාග බැවින් තනිවූ සේක. ඒකාන්ත වීතදොෂ බැවින් තනිවූ සේක. ඒකාන්ත වීතමොහ බැවින් තනිවූ සේක. ඒකාන්ත කෙලෙස් රහිත බැවින් තනිවූ සේක. ඒකායන මාර්ගයට ගියේනුයි තනිවූ සේක. එකම නිරුත්තර සම්‍යක් සම්බොධියට පැමිණියේනුයි තනිවූ සේක.</p>
<p><a class='ref apz' id='apz107.2' href='#apz107.2'>APZ 107.2</a>“කෙසේ භාග්‍යවතුන් වහන්සේ පැවිදිවීමෙන් තනිවූ සේක්ද?” භාග්‍යවතුන් වහන්සේ තරුණවූයේම කලු කෙස් ඇත්තේම සොඳුරු යෞවනයෙන් යුක්තවූයේ ප්‍රථම වයසෙහි කඳුලු මුසු මුහුණු ඇති හඬන විලාප කියන මවුපියන්ගේ හා නෑයින්ගේද නොකැමැත්තෙන් සියලු ගෘහවාස පලිබොධය සිඳ අඹුදරු පලිබොධය සිඳ ඥාති පලිබොධය සිඳ මිත්‍රාමාත්‍ය පලිබොධයන් සිඳ හිසකේ රැවුල් කපා හැර කසාවත් පොරවා ගිහිගෙයින් අනාගාරිය නම්වූ ශාසනයෙහි පැවිදිව කෙලෙස් නැති බවට පැමිණ තනිව හැසිරෙයි වාසය කරයි ඉරියව් පවත්වයි පවතියි, පාලනය කරයි, යැපෙයි, මෙසේ භාග්‍යවතුන් වහන්සේ පැවිදිවීමෙන් තනිවූ සේක.</p>
<p><a class='ref apz' id='apz107.3' href='#apz107.3'>APZ 107.3</a>“කෙසේ භාග්‍යවතුන් වහන්සේ අද්විතීයාර්ථයෙන් තනිවූ සේක්ද?” තනිවූ උන්වහන්සේ මෙසේ පැවිදිවූයේ අරණ්‍යයෙහිවූ අල්පවූ ශබ්ද ඇති, අල්පවූ ඝොෂා ඇති ජනයාගෙන් වෙන්වූ මිනිසුන්ගේ රහස් කටයුතුවලට යොග්‍ය විවේකයට සුදුසුවූ සේනාසනයන් සේවනය කරයි. උන්වහන්සේ තනිව ගමන් කරයි. තනිව සිටියි, තනිව සයනය කරයි. තනිව ගමට පිඬු පිණිස හැසිරෙයි. තනිව ඉදිරියට යයි. තනිව ආපසු එයි. තනිව රහසිගතව වැඩ හිඳියි. තනිව සක්මන ඉටාගනියි, තනිව හැසිරෙයි වාසය කරයි. ඉරියව් පවත්වයි. පවතියි පාලනය කරයි. යැපෙයි. මෙසේ භාග්‍යවතුන් වහන්සේ අද්විතීයාර්ථයෙන් තනිවූසේක.</p>
<p><a class='ref apz' id='apz107.4' href='#apz107.4'>APZ 107.4</a>“කෙසේ භාග්‍යවතුන් වහන්සේ තෘෂ්ණාව දුරු කිරීම් අර්ථයෙන් තනිවූ සේක්ද?” උන්වහන්සේ මෙසේ තනිවූයේ දෙවැන්නෙක් නැතිවූයේ අප්‍රමාදවූයේ කෙලෙස් තවන වීර්ය ඇත්තේ දුරුකළ ආත්මභාව ඇතිව වසන්නේ නෙරංජරානදීතීරයෙහි බෝරුක මුල මහත්වූ වීර්ය කරන්නේ සේනා සහිත නමුචි නම්වූ පමත්ත බන්ධු නම්වූ මාරයා පලවා හැර තෘෂ්ණා ජාලය ඇසුරු කළ විසත්තිකා නම් තෘෂ්ණාව දුරුකළ සේක, බැහැර කළ සේක, සම්පූර්ණ අභාවයට පැමිණවූ සේක.</p>
<p><a class='ref apz' id='apz107.5' href='#apz107.5'>APZ 107.5</a>“තෘෂ්ණාව දෙවැනිකොට ඇති පුරුෂයා මේ දීර්ඝ සංසාරයේ සැරිසරමින් මේ ආත්මභාවයෙන් අනික් ආත්මභාවයට පැමිණෙමින් සංසාරය නොඉක්මවයි.”</p>
<p>“තෘෂ්ණාව මෙසේ දුක් ඇතිකරන්නකැයි පහකළ තෘෂ්ණා ඇත්තේ දැඩිකොට ගැනීම් නැත්තේ සිහි ඇති භික්ෂුව හැසිරෙන්නේය” මෙසේ භාග්‍යවතුන් වහන්සේ තෘෂ්ණාව දුරුකිරීම් අර්ථයෙන් තනිවූසේක.</p>
<p><a class='ref apz' id='apz107.6' href='#apz107.6'>APZ 107.6</a>“කෙසේ භාග්‍යවතුන් වහන්සේ ඒකාන්ත වීතරාග බැවින් තනිවූසේක්ද?” රාගය ප්‍රහීනකළ බැවින් ඒකාන්ත වීතරාගනුයි තනිවූසේක. ද්වෙෂය දුරුකළ බැවින් ඒකාන්ත වීතදොෂනුයි තනිවූසේක. මොහය ප්‍රහීන කළ බැවින් ඒකාන්ත වීතමොහනුයි තනිවූසේක. ක්ලේශයන් ප්‍රහීනකළ බැවින් ඒකාන්තයෙන් කෙලෙස් නැත්තේනුයි තනිවූසේක.</p>
<p><a class='ref apz' id='apz107.7' href='#apz107.7'>APZ 107.7</a>“කෙසේ භාග්‍යවතුන් වහන්සේ ඒකායන මාර්ගයට ගියේනුයි, තනිවූසේක්ද?” (ii) ඒකායන මාර්ගයයි සතර සතිපට්ඨානයන්ට කියති. සතරසම්‍යක් ප්‍රධානයන්ට, පඤ්චෙන්ද්‍රියයන්ට, පඤ්චබලයන්ට, සප්තබොධ්‍යංගයන්ට, ආර්ය අෂ්ටාංගික මාර්ගයට කියති. ‘ජාතික්ෂය දක්නාවූ හිතානුකම්පා ඇති බුදුරජාණන් වහන්සේලා එකායන මාර්ගය දනිති. පෙර එක් මාර්ගයකින්ම සසර තරණය කළහ. දැන් තරණය කරති, මතු තරණය කරන්නාහ. මෙසේ භාග්‍යවතුන් වහන්සේ ඒකායන මාර්ගයට ගියේනුයි තනිවූසේක.</p>
<p><a class='ref apz' id='apz107.8' href='#apz107.8'>APZ 107.8</a>“කෙසේ භාග්‍යවතුන් වහන්සේ නිරුත්තර සම්‍යක් සම්බොධියට පැමිණියේනුයි තනිවූසේක්ද?” බොධියයි සතර මාර්ගයන්හි ඥානයට කියයි. ප්‍රඥාව ප්‍රඥෙන්ද්‍රිය, ප්‍රඥාබලය, ධම්මවිචය සම්බොජ්ක්ධංගය, විමංසාව, විදර්ශනාව සම්‍යක් දෘෂ්ටිය යනුයි. භාග්‍යවතුන් වහන්සේ ඒ බොධිඥානයෙන් සියලු සංස්කාරයෝ අනිත්‍යයයි අවබොධ කළසේක. සියලු සංස්කාරයෝ දුක්යයි අවබොධ කළසේක. සියලු ධර්මයෝ අනාත්මයයි අවබොධ කළසේක. යම්කිසි හේතු ප්‍රත්‍යයකින් ඇතිවන ධර්මයක් ඇද්ද ඒ සියල්ල නිරුද්ධිය පිණිස පවත්නේයයි අවබොධ කළසේක. නැවතද අවබොධ කටයුතු පැමිණියයුතු දැකිය යුතු ප්‍රත්‍යක්ෂ කටයුතු ඒ සියල්ල ඒ බොධි ඥානයෙන් අවබොධ කළසේක, පැමිණිසේක, දැකිසේක, ප්‍රත්‍යක්ෂකළසේක. මෙසේ භාග්‍යවතුන් වහන්සේ තනිවම නිරුත්තරවූ සම්‍යක් සම්බොධියට පැමිණියේනුයි තනි වූසේක.</p>
<p><a class='ref apz' id='apz107.9' href='#apz107.9'>APZ 107.9</a>“අන්ධකාරය දුරුකළසේක” යනු භාග්‍යවතුන් වහන්සේ රාගාන්ධකාරය, ද්වෙෂාන්ධකාරය, මොහාන්ධකාරය, දෘෂ්ටි අන්ධකාරය, ක්ලේශාන්ධකාරය, දුශ්චරිත අන්ධකාරය, ඇස් නැති කිරීම, නොදැනීම ඇති කිරීම, ප්‍රඥාව නිරුද්ධ කිරීම, නිර්වාණයට හේතුනොවන, දෙය නැති කළ සේක. දුරුකළසේක සංසිඳවූසේක. දෙශනාකළසේක. ‘සිටියේ’ යනු භාග්‍යවතුන් වහන්සේ පාෂානක චෛත්‍යස්ථානයෙහි වැඩසිටි සේක යනුයි.</p>
<p><a class='ref apz' id='apz107.10' href='#apz107.10'>APZ 107.10</a>“උන්වහන්සේ රශ්මිමත්, ආලොක ඇත්තෙක් වූ සේක.” යනු රශ්මි ඇති, ප්‍රඥා ඇති, පණ්ඩිතවූ, ප්‍රඥා ඇති බුද්ධිමත්, ඥාන ඇති, නුවණ ඇති යනුයි. ‘ආලොක ඇත්තෙක්’ යනු ආලෝකය ඇතිකරන්නෙක් එලිය ඇතිකරන්නෙක් පහන ඇතිකරන්නෙක් යනුයි.</p>
<p><a class='ref apz' id='apz107.11' href='#apz107.11'>APZ 107.11</a>“මහත් ප්‍රඥා ඇති” යනු උසස් ප්‍රඥා ඇතිසේක. පඤ්ඤාධජසේක, පඤ්ඤාකේතසේක, ප්‍රඥාව අධිපතිකොට ඇතිසේක. සෙවීම බහුලකොට ඇතිසේක, යට බැලීම බහුල කොට ඇතිසේක. මනාකොට මිදීම බහුලකොට ඇතිසේක. ප්‍රකට විහරණය ඇතිසේක. එය චරිතකොට ඇතිසේක. එය බහුලකොට ඇතිසේක. එය ගරුකොට, එයට නැඹුරුව එයට බරව, එහි ඇළුනසේක. එය අධිපතිකොට ඇතිසේක. ‘භුරියයි’ පෘථිවියට කියයි පෘථිවිය සමාන ප්‍රඥාවෙන් යුක්ත සේක යනුයි.</p>
<p><a class='ref apz' id='apz107.12' href='#apz107.12'>APZ 107.12</a>“මේධා” යයි ප්‍රඥාවට කියයි. යම් ප්‍රඥාවක් (මහා නිද්දේශයේ 3–1 (3) යෙදිය යුතුයි.) භාග්‍යවතුන් වහන්සේ මේ ප්‍රඥාවෙන් යුක්තවූයේ එළඹියේ උපන්නේ ඇතිවූයේ වෙයි. එහෙයින් බුදුරදතෙම මහා ප්‍රඥා ඇතිසේක, එහෙයින් පිංගිය ස්ථවිරයන් වහන්සේ මෙසේ කීහ.</p>
<p><a class='ref msdiv' id='msdiv108' href='#msdiv108'>Msdiv 108</a>(17-11)</p>
<p><a class='ref apz' id='apz108.1' href='#apz108.1'>APZ 108.1</a>“යමෙක් මට ධර්මය දෙශනා කළසේක්ද?” යනු යම් ඒ භාග්‍යවත් ස්වයම්භූඥානයෙන් අවබොධ කළ ආචාර්යවරයෙක් නැති භාග්‍යවතුන් වහන්සේ පෙර අවබොධ නොකළ ධර්මයන්හි තෙමේ සත්‍යයන් මනාව අවබොධ කළ සේක. එහිද සර්වඥතාඥානයට පැමිණිසේක. ඵලයන්හිද වසඟභාවයට පැමිණියේ ධර්මය දේශනා කළසේක යනුයි. ධර්මය යනු මුල යහපත්, මැද යහපත්, අග යහපත් අර්ථ සහිත ව්‍යඤ්ජන සහිත සියල්ල පිරිසිදු බ්‍රහ්මචර්යාව එනම් සතර සතිපට්ඨානයන් (17-10) 7 (ii) යෙදිය යුතුයි.) ආර්ය අෂ්ටාංගික මාර්ගය, නිර්වාණය නිර්වාණ ගාමිනී ප්‍රතිපදාව කීසේක. දෙශනා කළසේක. පැනවූසේක, තැබූසේක, විවෘත කළසේක, බෙදූසේක, ප්‍රකටකළ සේක, යනුයි.</p>
<p><a class='ref apz' id='apz108.2' href='#apz108.2'>APZ 108.2</a>“ශාන්දෘෂ්ටිකවූ අකාලිකවූ” යනු මෙලොවම විපාක දෙන කල් නොයවා පලදෙන, එව බලවයි කීමට සුදුසු නුවණැත්තන් විසින් ලඟට පමුණුවන, මෙසේද ශාන්දෘෂ්ටික වූ නැවතද යමෙක් මෙලොවම ආර්ය අෂ්ටාංගික මාර්ගය වඩාද, ඒ මාර්ගයට අනතුරුව ඵලයට පැමිණෙන්නේය, විඳියි. එය ලබයි. මෙසේද ශාන්දෘෂ්ටිකවූ අකාලිකවූ යම්සේ මිනිස්සු කාලිකවූ ධනයදී අතරෙහි නොලබාද කාලය බලාපොරොත්තුවේද, මේ ධර්මය එසේ නොවේ. යමෙක් මෙලොව ආර්ය අෂ්ටාංගික මාර්ගය වඩාද ඒ මාර්ගයට අනතුරුව ඵලය ලබයි. එය විඳියි. පරලොව නොවේ. මෙසේ අකාලිකවූ යනුයි ‘තෘෂ්ණා ක්ෂය’ යන්නෙහි තෘෂ්ණාව නම් රූපතෘෂ්ණා, ශබ්ද ගන්ධ, රස, ස්පර්ශ ධර්ම තෘෂ්ණා යනුයි. ‘තෘෂ්ණාක්ෂය යනු රාග ක්ෂය, ද්වෙෂ ක්ෂය, මොහක්ෂය, ගතික්ෂය, උත්පත්ති ක්ෂය, භවක්ෂය, සංසාරක්ෂය, වට්ටක්ෂය යනුයි.</p>
<p><a class='ref apz' id='apz108.3' href='#apz108.3'>APZ 108.3</a>“ඊති රහිතවූ” යන්නෙහි ස්කන්ධද, කෙලෙස්ද අභිසංස්කාරද ඊති (උපද්‍රව) යයි කියත්, ඊතී ප්‍රහානය ඊති සන්සිඳීම, ඊති බැහැර කිරීම, අමෘතවූ නිර්වාණය යනුයි. “යමකට කිසියම් තැනක උපමාවක් නැත.” යන්නෙහි ‘යමෙකුට’ යනු නිර්වාණය යනුයි. උපමාවක් නැත යනු සමාන කිරීමට යමක් නැත යනුයි ‘කිසියම් තැනක’ යනු කොහිවත් කවර තැනකවත් අධ්‍යාත්මයෙහි හෝ බාහිරවූ හෝ අධ්‍යාත්ම බාහිරදෙකෙහි හෝ නිවනට උපමාවක් නැත, යනුයි. එහෙයින් පිංගිය ස්ථවිරයන් වහන්සේ මෙසේ කීහ.</p>
<p><a class='ref msdiv' id='msdiv109' href='#msdiv109'>Msdiv 109</a>(17-12)</p>
<p><a class='ref apz' id='apz109.1' href='#apz109.1'>APZ 109.1</a>“පිංගිය, කිමෙක්ද? උන්වහන්සේගෙන් වෙන්ව වසන්නෙහිද?” යනු කිමෙක්ද බුදුන්ගෙන් වෙන්වන්නෙහිද? ඉවත් වන්නෙහිද? යනුයි පිංගිය, “මොහොතක්වත්” යනු මොහොතක්වත් ක්ෂණයක්වත් යනුයි. ‘පිංගිය’ ගෞතමවූ උසස්ඥාන ඇත්තාගෙන් යනු ‘ප්‍රඥාධජය ඇත්තාගෙන්’ ප්‍රඥා කේතුව ඇත්තාගෙන්, ප්‍රඥාව අධිපතිකොට ඇත්තාගෙන්, සෙවීම් බහුලකොට ඇත්තාගෙන්, යටබැලීම් ඇත්තාගෙන්, ප්‍රකට විහරණ ඇත්තාගෙන්, එය චරිතකොට ඇත්තාගෙන්, එය බහුලකොට ඇත්තාගෙන්, එය ගරුකොට ඇත්තාගෙන්, එයට නැමුන තැනැත්තාගෙන්, එයට මදක් බරවූ තැනැත්තාගෙන්, යනුයි.</p>
<p><a class='ref apz' id='apz109.2' href='#apz109.2'>APZ 109.2</a>“භූරියයි” පෘථිවියට කියයි. ‘මෙධායයි’ ප්‍රඥාවට කියයි. යම් දැනීමක් ඇද්ද, (මහානිද්දේසයේ (3-1) 3 යෙදිය යුතුයි.) භාග්‍යවතුන් වහන්සේ මේ ප්‍රඥාවෙන් යුක්තවූයේ, එළඹියේ, පැමිණියේ, යුක්තවූයේවේද එහෙයින් බුදුරදතෙම යහපත් ප්‍රඥා ඇතිසේක. එහෙයින් පිංගිය ස්ථවිරයන් වහන්සේ මෙසේ කීහ.</p>
<p><a class='ref msdiv' id='msdiv110' href='#msdiv110'>Msdiv 110</a>(17-13)</p>
<p><a class='ref apz' id='apz110.1' href='#apz110.1'>APZ 110.1</a>“මම උන්වහන්සේගෙන් වෙන්ව නොවසමි” යනු මම බුදුන්ගෙන් වෙන්ව නොවසමි. ඉවත්ව නොයමි යනුයි.</p>
<p><a class='ref apz' id='apz110.2' href='#apz110.2'>APZ 110.2</a>“බ්‍රාහ්මණය මොහොතක්වත්’ යනු මොහොතකුදු ක්ෂණයකුදු යනුයි. ‘ගෞතමවූ උසස්ඥාන ඇත්තාගෙන්’ යනු ප්‍රඥාව ධජය කොට ඇත්තාගෙන්, ප්‍රඥාව කොඩියක් කොට ඇත්තාගෙන්, ප්‍රඥාව අධිපතිකොට ඇත්තාගෙන් යනුයි. ‘යමෙක් මට ධර්මය දෙශනා කළේද’ යනු යම් ඒ භාග්‍යවතුන් වහන්සේ (මහානිද්දේසයේ (7-2) 1 යෙදිය යුතුයි.)</p>
<p><a class='ref msdiv' id='msdiv111' href='#msdiv111'>Msdiv 111</a><a class='ref msdiv' id='msdiv112' href='#msdiv112'>Msdiv 112</a><a class='ref msdiv' id='msdiv113' href='#msdiv113'>Msdiv 113</a>(17-14)</p>
<p><a class='ref apz' id='apz113.1' href='#apz113.1'>APZ 113.1</a>“සිතින්ද ඇසින්ද දකිමි” යනු යම්සේ ඇස් ඇති පුරුෂයෙක් එලිය ඇතිකල්හි රූපයන් දකින්නේද බලන්නේද, පරීක්ෂා කරන්නේද, එපරිද්දෙන්ම මම භාග්‍යවත්වූ බුදුරදුන් සිතින් දකින්නෙමි, බලන්නෙමි, පරීක්ෂා කරන්නෙමි.</p>
<p><a class='ref apz' id='apz113.2' href='#apz113.2'>APZ 113.2</a>“බ්‍රාහ්මණය, උන්වහන්සේ සිතින් හෝ ඇසින් හෝ රෑ දාවල් අප්‍රමාදවූයේ” යනු රෑද දාවල්ද බුද්ධානු ස්මෘතිය වඩන්නේ යනුයි.</p>
<p><a class='ref apz' id='apz113.3' href='#apz113.3'>APZ 113.3</a>“වඳිමින්” යනු කයින් හෝ වඳින්නේ, වචනයෙන් හෝ වඳින්නේ, සිතින් හෝ වඳින්නේ, අන්වර්ථ ප්‍රතිපත්තියෙන් හෝ වඳින්නේ, ධර්මානු ධර්ම ප්‍රතිපත්තියෙන් හෝ වඳින්නේ, සත්කාර කරන්නේ, ගරුකාරකරන්නේ, බහුමාන කරන්නේ, පුදන්නේ රෑ දාවල් වෙන්ව නොවසමි.</p>
<p><a class='ref apz' id='apz113.4' href='#apz113.4'>APZ 113.4</a>“එයින්ම වෙන්නොවීම සිතමි.” යනු ඒ බුද්ධානු ස්මෘතියෙන් වඩන්නේ වෙන්නුවූයේයයි දනිමි, යනුයි. එහෙයින් පිංගිය ස්ථවිරයන් වහන්සේ මෙසේ කීහ.</p>
<p><a class='ref msdiv' id='msdiv114' href='#msdiv114'>Msdiv 114</a>(17-15)</p>
<p><a class='ref apz' id='apz114.1' href='#apz114.1'>APZ 114.1</a>“ශ්‍රද්ධාද, ප්‍රීතියද, මනසද ස්මෘතියද” යන්නෙහි ශ්‍රද්ධා නම් භාග්‍යවතුන් වහන්සේ නිසා ඇතිවූ සද්දහන ඔකප්පනාදී ශ්‍රද්ධාවයි. එනම් ශ්‍රද්ධාව ශ්‍රධෙන්ද්‍රිය, ශ්‍රද්ධාබලය යනුයි. ‘ප්‍රීතිය’ යනු භාග්‍යවතුන් වහන්සේ නිසා යම් ප්‍රීතියක්, ප්‍රමුදිත භාවයක්, සතුටක්, සිතේ ඔදවැඩීමක් ඇද්ද එයයි. ‘මනස’ යනු භාග්‍යවතුන් වහන්සේ අරබයා යම් සිතක් එනම් මන, මානස, හදය පණ්ඩර, මනායතනය, මනින්ද්‍රිය, විඤ්ඤානය, විඤ්ඤානස්කන්ධය, යන යමක් ඇතිවේද එයයි. ස්මෘතිය නම් භාග්‍යවතුන් වහන්සේ අරබයා යම් සිහියක්, අනුස්මෘතියක් ඇද්ද එයයි.</p>
<p><a class='ref apz' id='apz114.2' href='#apz114.2'>APZ 114.2</a>“මාගේ ශ්‍රද්ධාවද ප්‍රීතියද, මනසද, සිහියද, ගෞතම ශාසනයෙන් ඉවත් නොවෙත්” යනු ගෞතම ශාසනයෙන්, බුද්ධශාසනයෙන් ජිනශාසනයෙන්, තථාගත ශාසනයෙන්, දෙව දෙවශාසනයෙන්, අරහන්තශාසනයෙන් ඉවත්නොවෙත්, යනුයි.</p>
<p><a class='ref apz' id='apz114.3' href='#apz114.3'>APZ 114.3</a>“මහත් ප්‍රඥාඇත්තේ යම් යම් දිශාවකට” යනු පෙර දිගට හෝ බටහිරදිගට හෝ දකුණුදිගට හෝ උතුරුදිගට හෝ යේද, ගමන් කෙරේද. ඉදිරියටයේද යනුයි.</p>
<p><a class='ref apz' id='apz114.4' href='#apz114.4'>APZ 114.4</a>“මහත් ප්‍රඥා ඇති” යනු මහා ප්‍රඥා ඇති තීක්ෂණ ප්‍රඥා ඇති, පුථුප්‍රඥා ඇති, හාස ප්‍රඥා ඇති ජවන ප්‍රඥා ඇති නිබ්බෙධික ප්‍රඥා ඇති යනුයි.</p>
<p><a class='ref apz' id='apz114.5' href='#apz114.5'>APZ 114.5</a>“භූරි” යයි පෘථිවියට කියයි. ඒ පෘථිවියට සමානවූ මහත්වූ පළල්වූ ප්‍රඥාවෙන් යුක්තවූයේය යනුයි.</p>
<p><a class='ref apz' id='apz114.6' href='#apz114.6'>APZ 114.6</a>“මහත් ප්‍රඥා ඇත්තේ යම් යම් දිශාවකටයේද හෙතෙම ඒ ඒ දිශාවට නැමුනේවෙයි” යනු හෙතෙම බුදුරද තෙම යම් තැනෙක්හිද ඒ දෙසට නැමුනේ වෙයි. එයට නැමුනේ, එයට බරවූයේ එහි ඇළුනේ එය අධිපතිකොට ඇත්තේ යනුයි. එහෙයින් පිංගිය ස්ථවිරයන් වහන්සේ මෙසේ කීහ.</p>
<p><a class='ref msdiv' id='msdiv115' href='#msdiv115'>Msdiv 115</a>(17-16)</p>
<p><a class='ref apz' id='apz115.1' href='#apz115.1'>APZ 115.1</a>“දුර්වලවූ ශරීර ඇති වයස්ගතවූ මාගේ” යනු දිරුනාවූ, වෘද්ධවූ අස්තයට ගියාවූ, අන්තිම වයසට පැමිණියේ යනුයි. “දුර්වල ශරීර ඇත්තහුගේ යනු’ ස්වල්ප ශක්තිය ඇත්තහුගේ යනුයි.</p>
<p><a class='ref apz' id='apz115.2' href='#apz115.2'>APZ 115.2</a>“එහෙයින්ම ශරීරය එහි නොයයි” යනු බුදුන් යම් තැනකද, එහි නොයයි, ගමන් නොකරයි, ඉදිරියට නොයයි, යනුයි. කල්පනා කරමින් යමි යනු විතර්ක ගමනින්, ඥාන ගමනින්, ප්‍රඥාගමනින් බුද්ධි ගමනින්, ඉදිරියට යමි යනුයි.</p>
<p><a class='ref apz' id='apz115.3' href='#apz115.3'>APZ 115.3</a>“බ්‍රාහ්මණය, මාගේ සිත එහි යෙදුනේය” යන්නෙහි ‘සිත’ යනු යම් සිතක් ඇද්ද (මහානිද්දේසයේ (16-13) 4 මන යන තැන සිට යෙදිය යුතුයි.) එහි යෙදුනේය’ යනු යම් තැනක බුදුරජාණන් වහන්සේද සිත එහි යෙදුනේය යනුයි. එහෙයින් පිංගිය ස්ථවිරයන් වහන්සේ මෙසේ කීහ.</p>
<p><a class='ref msdiv' id='msdiv116' href='#msdiv116'>Msdiv 116</a>(17-17)</p>
<p><a class='ref apz' id='apz116.1' href='#apz116.1'>APZ 116.1</a>“මඩෙහි නිදන්නේ” යනු කාම මඩෙහි කාම ක්ලේශයෙහි, කාම පරිලාභයෙහි, නිදන්නේ වැදහෝනේ යනුයි.</p>
<p><a class='ref apz' id='apz116.2' href='#apz116.2'>APZ 116.2</a>“සැලෙන්නේ” යනු තෘෂ්ණා සැලීමෙන් සැලෙන්නේ දෘෂ්ටි සැලීමෙන් සැලෙන්නේ ක්ලේශ සැලීමෙන්, සැලෙන්නේ, සංයොග සැලීමෙන් සැලෙන්නේ, විපාක සැලීමෙන් සැලෙන්නේ, දුශ්චරිත සැලීමෙන් සැලෙන්නේ, රාගයෙන් රත්ව සැලෙන්නේ, ද්වෙෂයෙන් දූෂිතව සැලෙන්නේ, මොහයෙන් මුලාව සැලෙන්නේ, මානයෙන් බැඳී සැලෙන්නේ උද්ධච්චයෙන් විසුරුනෙක්ව සැලෙන්නේ, විචිකිච්ඡාවෙන් සැලෙන්නේ සැපයෙන් සැලෙන්නේ දුකින් සැලෙන්නේ ඉපදීමෙන් සැලෙන්නේ ජරාවෙන් සැලෙන්නේ, ව්‍යාධියෙන් සැලෙන්නේ ශොක වැළපීම් දුක් දොම්නස් උපායාසවලින් සැලෙන්නේ, නරක දුකින් සැලෙන්නේ, තිරිසන් යොනිදුකින් සැලෙන්නේ, ප්‍රෙතවිෂයික දුකින් සැලෙන්නේ. මිනිස් දුකින් සැලෙන්නේ. ගැබට බැස ගැනීම මුල්කොට ඇති දුකින් ගර්භයෙහි සිටීම මුල්කොට ඇති දුකින් ගර්භයෙන් නැගිටීම මුල්කොට ඇති දුකින් උපන්නහුට උපධි බන්ධනාදියෙන් ඇතිවන දුකින් ආත්මොපක්‍රම දුකින් ‘පරොප ක්‍රම දුකින්’ විපරිනාම දුක යනාදී දුකින් සැලෙන්නේ දිශාවෙන් දිශාවට ගියෙමි යනු ශාස්තෘ කෙනෙකුගෙන් ශාස්තෘ කෙනෙකු ලඟට, ධර්මයකින් ධර්මයකට, දෘෂ්ටියකින් දෘෂ්ටියකට ප්‍රතිපදාවකින් ප්‍රතිපදාවකට මාර්ගයකින් මාර්ගයකට ගියෙමි.’</p>
<p><a class='ref apz' id='apz116.3' href='#apz116.3'>APZ 116.3</a>“ඉක්බිති බුදුරදුන් දුටුවෙමි.” යන්නෙහි ඉක්බිති යනු පදගැලපීමයි පදපිරවීමයි ‘අකුරු සමකිරීමයි’ පද සිළුටු කිරීමයි යනුයි. ‘දුටුවෙමි’ යනු දැකීම් යනුයි.</p>
<p><a class='ref apz' id='apz116.4' href='#apz116.4'>APZ 116.4</a>“බුද්ධ” යනු යම් ඒ භාග්‍යවතුන් වහන්සේයි (17-2) 1 බුදුන් යන තැන සිට යෙදිය යුතුයි.)</p>
<p><a class='ref apz' id='apz116.5' href='#apz116.5'>APZ 116.5</a>“ඔඝය තරණය කළ” යනු භාග්‍යවතුන් වහන්සේ කමොඝය තරණය කළසේක. භවොඝය තරණය කළසේක. අවිජ්ජොඝය තරණය කළසේක. සියලු සංසාරපථය තරණය කළසේක. ඉක්මවූසේක. වෙන්කළසේක, උන්වහන්සේ වැස නිමවූසේක. (මහානිද්දේසයේ (3-7) 6 (ii)) උන්වහන්සේට ජාතිමරණ සංසාරය නැත, පුනර්භවයක් නැත. ‘ආශ්‍රව රහිතවූ’ යනු කාමාශ්‍රවය, භවාශ්‍රවය දෘෂ්ටාශ්‍රවය, අවිද්‍යාශ්‍රවය යනුයි. ඒ ආශ්‍රවයෝ භාග්‍යවත් බුදුරදුන්ගේ ප්‍රහීනයහ, මුලින් උපුටන ලද්දේය, අගසිඳි තල්ගසක් මෙන් කරණ ලද්දේය. සම්පූර්ණ අභාවයට පමුණුවන ලදී. නැවත නූපදනා බවට පමුණුවන ලදී. එහෙයින් භාග්‍යවත් තෙම අනාශ්‍රව නම් වූසේක. යනුයි. එහෙයින් පිංගිය ස්ථවිරයන් වහන්සේ මෙසේ කීහ.</p>
<p><a class='ref msdiv' id='msdiv117' href='#msdiv117'>Msdiv 117</a>(17-18)</p>
<p><a class='ref apz' id='apz117.1' href='#apz117.1'>APZ 117.1</a>“යම්සේ වක්කලී තෙරුන් වහන්සේවීද” යනු (ii) ශ්‍රද්ධා ඇති ශ්‍රද්ධාගරුකවූ ශ්‍රද්ධාපූර්වාංගමවූ ශ්‍රද්ධාමුක්තවූ, ශ්‍රද්ධා අධිපතිකොට ඇති රහත් බවට පැමිණිසේක්ද, (iii) යම්සේ භද්‍රවුධ ස්ථවිරතෙම (මෙහි (ii) යෙදිය යුතුයි.) යම්සේ ආලවිගොතම ස්ථවිරතෙම (මෙහි (ii) යෙදිය යුතුයි.) එපරිද්දෙන්ම ඔබද ශ්‍රද්ධාව මුදව, සියලු සංස්කාරයෝ අනිත්‍යයයි. විශ්වාසයෙන් ශ්‍රද්ධාව මුදව, සියලු සංස්කාරයෝ දුක්යයි විශ්වාසයෙන් ශ්‍රද්ධාව මුදව, සියලු ධර්මයෝ අනාත්මයයි විශ්වාසයෙන් ශ්‍රද්ධාව මුදව, යම්කිසි හේතුප්‍රත්‍යයකින් උපන් ධර්මයක් ඇද්ද ඒ සියල්ල නිරොධය පිණිස පවත්නේයයි විශ්වාසයෙන් ශ්‍රද්ධාව මුදව, එපරිද්දෙන් ඔබද ශ්‍රද්ධාව මුදව, පිංගිය ඔබද මාරයාට අයත් ප්‍රදෙශයෙන් එතරට යව, මාරයාට අයත් දේ හෙවත් ප්‍රදෙශය යනු ක්ලේශයෝද ස්කන්ධයෝද අභිසංස්කාරයෝද කියත්, ‘එතරයයි’ අමෘතවූ නිර්වාණයට කියයි.</p>
<p><a class='ref apz' id='apz117.2' href='#apz117.2'>APZ 117.2</a>යම් ඒ නිර්වාණයක් සියලු සංස්කාරයන් සමථයට පත් කළේ සියලු උපධීන් සංසිඳවූයේ තෘෂ්ණා ක්ෂය නම්වේද, විරාග නම්වේද, නිරොධ නම්වේද, ඒ නිර්වාණයයි ‘ඒ මාරයාට අයත් ප්‍රදේශයෙන් එතරට යව’ යනු පිංගිය මාරයාට අයත් ප්‍රදේශයෙන් එතරට යව, එතර දකුව, එතර ප්‍රත්‍යක්ෂකරව යනුයි. එහෙයින් භාග්‍යවතුන් වහන්සේ දෙශනා කළහ.</p>
<p><a class='ref msdiv' id='msdiv118' href='#msdiv118'>Msdiv 118</a>(17-19)</p>
<p><a class='ref apz' id='apz118.1' href='#apz118.1'>APZ 118.1</a>“මෙහිලා වැඩියක් පහදිමි” යනු වැඩියක් පහදිමි. (ii) වැඩි වැඩියත් විශ්වාසකරමි. වැඩි වැඩියත් ඇලෙමි. සියලු සංස්කාරයෝ අනිත්‍යයයි වැඩි වැඩියත් ඇලෙමි. වැඩි වැඩියත් අදහමි, වැඩි වැඩියත් විශ්වාස කරමි. වැඩි වැඩියත් ඇලෙමි. මෙහි (ii) යෙදිය යුතුයි) සියලු ධර්මයෝ අනාත්මයයි වැඩි වැඩියත් පහදිමි මෙහි (ii) යෙදිය යුතුයි.) යම්කිසි හේතු ප්‍රත්‍යයකින් උපන් ධර්මයක් ඇද්ද ඒ සියල්ල නිරොධය පිණිස පවත්නේ යයි වැඩි වැඩියත් පහදිමි, වැඩි වැඩියත් අදහමි, වැඩි වැඩියත් විශ්වාස කරමි.</p>
<p><a class='ref apz' id='apz118.2' href='#apz118.2'>APZ 118.2</a>“මුනීන් වහන්සේගේ වචනය අසා” යනු මුනි යන්නෙහි මොනයයි ඥානයට කියයි (මහා නිද්දේසයේ (8) 8 (10) යෙදිය යුතුයි.) තෘෂ්ණා ජාලය ඉක්මවා සිටියේද හෙතෙම මුනි නම් වේ. මුනීන්ගේ වචනය අසා’ යනු ඔබගේ වචනය දෙශනාව, අනුසන්ධිය, අසා ඉගෙණ, සලකා බලා, යනුයි.</p>
<p><a class='ref apz' id='apz118.3' href='#apz118.3'>APZ 118.3</a>“වැස්ම දුරුකළ බුදුරදතෙම” යන්නෙහි වැස්ම නම් වැසුම පසකි. තෘෂ්ණා, දෘෂ්ටි, ක්ලේශ, දුශ්චරිත. අවිද්‍යා, යනුයි. භාග්‍යවත් බුදුන්ගේ ඒ වැසුම් පහව ගියහ. විනාශවූහ. නැසුනාහ ප්‍රහානයවූහ, මුලින් සිඳුනාහ, ශාන්තවූහ. ඉපදීමට අයොග්‍යවූහ. ඥානය නමැති ගින්නෙන් දැවුනාහ. එහෙයින් බුදුරදතෙම පහවූ වැසුම් ඇතිසේක.</p>
<p><a class='ref apz' id='apz118.4' href='#apz118.4'>APZ 118.4</a>“බුද්ධ” යනු යම් ඒ භාග්‍යවතුන් වහන්සේයි (17-8) (i) ‘බුදුන්’ යන තැන සිට යෙදිය යුතුයි) ප්‍රත්‍යක්ෂ කළ පැනවීමයි. ඒ මේ භාග්‍යවතුන් වහන්සේයි.</p>
<p><a class='ref apz' id='apz118.5' href='#apz118.5'>APZ 118.5</a>“හුල් නැත්තේ වැටහීම් ඇත්තේ” යන්නෙහි ‘හුල් නැත්තේ’ යනු රාගහුල, ද්වෙෂහුල, මෝහ ක්‍රොධහුල උපනාහ හුල, සියලු අකුශල රැස්කරීම් හුල යන මේ හුල් භාග්‍යවත් බුදුරදුන්වහන්සේගේ ප්‍රහීනයහ, මුලින් උදුරනලදහ, අගසිඳි තල් ගසක් මෙන් කරණ ලදහ, අභාවයට පමුණුවන ලදහ, නැවත නූපදනා බවට පමුණුවන ලදහ. එහෙයින් බුදුරදතෙම අඛිල නම් සේක. වැටහීම් ඇත්තේ යනු වැටහීම් තුනෙකි. පර්යාප්තිය, ප්‍රශ්න ඇසීම් හා අධිගමය, යනුයි.</p>
<p><a class='ref apz' id='apz118.6' href='#apz118.6'>APZ 118.6</a>“පර්යාප්ති වැටහීම, කවරේද?” මෙහි ඇතැම් පුද්ගලයෙකුට ප්‍රකෘතියෙන් සූත්‍රය, ගෙය්‍යය, වෙය්යාකරණය ගාථාය, උදානය, ඉතිවුත්තකය, ජාතකය, අබ්භුතධම්මය, වෙදල්ලය, යන මේ ධර්මයෝ වැටහෙයි. ඔහුට පර්ය්‍යාප්තිය ආශ්‍රයකොට වැටහීම ඇතිවෙයි. මේ පර්ය්‍යාප්ති වැටහීමයි.</p>
<p><a class='ref apz' id='apz118.7' href='#apz118.7'>APZ 118.7</a>“ප්‍රශ්න ඇසීම් වැටහීම් කවරේද?” මෙහි ඇතැම් පුද්ගලයෙක් අර්ථයෙහිද, න්‍යායයෙහිද, ලක්ෂණයෙහිද, කාරණයෙහිද, ධාතුස්ථානයෙහිද, ප්‍රශ්න ඇසීම් ඇත්තේ වෙයි. ඔහුට ප්‍රශ්න ඇසීම නිසා වැටහීම ඇත්තේ වෙයි. මේ ප්‍රශ්න ඇසීම් වැටහීමයි.</p>
<p><a class='ref apz' id='apz118.8' href='#apz118.8'>APZ 118.8</a>“අධිගම ප්‍රතිභානය කවරේද?” මෙහි ඇතැම් පුද්ගලයෙකුට සතර සතිපට්ඨාන වැටහුනේ වෙයි. සතර සම්‍යක් ප්‍රධාන වැටහුනේ වෙයි. සතර ඍද්ධිපාද, පඤ්චෙන්ද්‍රිය, පඤ්චබල, සප්තබොධ්‍යංග, ආර්ය අෂ්ටාංගික මාර්ගය, වැටහුනේ වෙයි. සතර ආර්යමාර්ගද සතරශ්‍රාමාන්‍ය ඵලද, සතර ප්‍රතිසම්භිදාද, ෂට් අභිඥාද, අවබොධවූවාහු වෙත්. ඔහු විසින් අර්ථය දන්නාලදී. ධර්මය දන්නාලදී. නිරුක්තිය දන්නාලදී. අර්ථය දත් කල්හි අර්ථය වැටහෙයි ධර්මය දත් කල්හි ධර්මය වැටහෙයි. නිරුක්තිය දැනගත් කල්හි නිරුක්තිය වැටහෙයි. මේ තුන් ඥානයෙහි ප්‍රතිභාන පටිසම්භිදානම් භාග්‍යවතුන් වහන්සේගේ මේ ඥානය ප්‍රතිභාන පටිසම්භිදාවෙන් යුක්තවූයේ වෙයි. එහෙයින් බුදුරදතෙම වැටහීමෙන් හෙවත් ප්‍රතිභානයෙන් යුක්තසේක. යමෙකුට පර්ය්‍යාප්තියක් නැද්ද, පරිපුච්ඡාවක් නැද්ද, අධිගමයක් නැද්ද? ඔහුට කුමක් වැටහෙන්නේද? යනුයි. එහෙයින් පිංගිය ස්ථවිරයන් වහන්සේ මෙසේ කීහ.</p>
<p><a class='ref msdiv' id='msdiv119' href='#msdiv119'>Msdiv 119</a>(17-20)</p>
<p><a class='ref apz' id='apz119.1' href='#apz119.1'>APZ 119.1</a>“උසස් දෙවියන් කරන්නාවූ ධර්මය දැන” යන්නෙහි දෙවි යනු සම්මුතිදෙව උත්පත්තිදේව, විශුද්ධිදේව, යනුවෙන් දෙවියෝ තුන් කොටසකි. (5-3) (i) යෙදිය යුතුයි. භාග්‍යවතුන් වහන්සේ සම්මුති දෙවියන්ට වඩා උසස් දෙවියයි දැන, උත්පත්ති දෙවියන්ටත් උසස් දෙවියන් යයි දැන, විශුද්ධි දෙවියන්ටත් වඩා උසස් දෙවියයි දැන, සමකොට බලා තීරණයකොට ප්‍රකටකොට යනුයි.</p>
<p><a class='ref apz' id='apz119.2' href='#apz119.2'>APZ 119.2</a>“තමාද අන්‍යයාද” යනු තමාද අන්‍යයාද උසස් දෙවියන් කරණ ධර්ම දැනගත්සේක. දැකිසේක. අවබොධ කළසේක. තමා දෙවියන්ට වඩා උසස් කරණ ධර්ම කවරේද? (ii) සම්‍යක් ප්‍රතිපදාව, අනුලෝම ප්‍රතිපදාව, නොවෙනස් ප්‍රතිපදාව, ධර්මානුධර්ම ප්‍රතිපදාව, ශීලයන් සම්පූර්ණ කිරීම, ඉන්ද්‍රියයන්හි වැසූ දොර ඇති බව, භොජනයෙහි පමණ දැනීම, නිදිවර්ජිත කිරීම, සිහිනුවණ යෙදීම, සතර සතිපට්ඨානයන් සම්‍යක් ප්‍රධාන, පඤ්චෙන්ද්‍රිය, පංචබල සප්තබොධ්‍යංග ආර්ය අෂ්ටාංගික මාර්ගය යනු මේ තමහට උසස් දෙවියන් ඇති කරණ ධර්මයයි කියත්.</p>
<p><a class='ref apz' id='apz119.3' href='#apz119.3'>APZ 119.3</a>අනුන්ගේ දෙවියන්ට වඩා උසස් බව ඇතිකරණ ධර්ම කවරේද? සම්‍යක් ප්‍රතිපදාව (17-19) 2 (ii) යෙදිය යුතුයි.) ආර්ය අෂ්ටාංගික මාර්ගය යන මේවා අනුන්ගේ දෙවියන්ට වඩා උසස් බව ඇතිකරණ ධර්මයයි කියත්. මෙසේ භාග්‍යවතුන් වහන්සේ තමන්ගේද, අනුන්ගේ ද අධික දෙවියන් ඇතිකරණ ධර්මයන් දැනගත්සේක, බැලුසේක, අවබොධ කළසේක. ශාස්තෲන්වහන්සේ ප්‍රශ්නයක් අවසන් කරණසේක. භාග්‍යවතුන් වහන්සේ පාරායන ප්‍රශ්නයන්ගේ අවසානය කරණ සේක. වෙන්කොට දැක්වීම කරණසේක. පිරිමැදීම කරණ සේක යනු භාග්‍යවතුන් වහන්සේ ගැල් නායකසේක.</p>
<p><a class='ref apz' id='apz119.4' href='#apz119.4'>APZ 119.4</a>යම්සේ ගැල් නායකයා ගැල් කාන්තාරයෙන් තරණය කරවයිද, චොර කාන්තාරයෙන් තරණය කරවයිද, නපුරු සතුන් ඇති කාන්තාරයෙන් තරණය කරවයිද, දුර්භික්ෂ කාන්තාරයෙන් තරණය කරවයිද, ජලය නැති කාන්තාරයෙන් තරණය කරවයිද, නිර්භය භූමියට පමුණුවයිද, එමෙන්ම භාග්‍යවතුන් වහන්සේ ගැල් නායකසේක. සත්වයන් කාන්තාරයෙන් තරණය කරවයි. ජාති කාන්තාරයෙන්, ජරා, ව්‍යාධි, මරණ, ශෝක පරිදේව, දුක්ඛ, දොමනස්ස, උපායාස කාන්තාරයන්ගෙන් තරණය කරයි. රාග කාන්තාරයෙන් තරණය කරයි ද්වෙෂ, මොහ, දෘෂ්ටි, ක්ලේශ, දුශ්චරිත, කාන්තාරයෙන් තරණය කරයි. රාග නමැති මහවනයෙන්, ද්වෙෂ නමැති මහවනයෙන්, මෝහ නමැති මහවනයෙන් දෘෂ්ටි නමැති මහවනයෙන් තරණය කරවයි. දුශ්චරිත නමැති මහ වනයෙන් තරණය කරවයි. නිර්භය භූමියවූ අමෘතවූ නිර්වාණයට පමුණුවයි. මෙසේද භාග්‍යවතුන් වහන්සේ සාර්ථවාහසේක.</p>
<p><a class='ref apz' id='apz119.5' href='#apz119.5'>APZ 119.5</a>නැවතද භාග්‍යවතුන් වහන්සේ නායකසේක, පමුණුවනසේක, පනවනසේක, බලනසේක, මෙසේද භාග්‍යවතුන් වහන්සේ සාර්ථවාහ වනසේක.</p>
<p><a class='ref apz' id='apz119.6' href='#apz119.6'>APZ 119.6</a>“නැවතද භාග්‍යවතුන් වහන්සේ නූපන් මාර්ගය උපදවනසේක. නොහටගත් මාර්ගය හටගන්වනසේක, නොකියනලද මාර්ගය කියනසේක, මාර්ගය දන්නාසේක, මාර්ගයෙහි දක්ෂසේක. දැන් ශ්‍රාවකයෝ මාර්ගය අනුව ගියාහු වෙසෙත්.</p>
<p><a class='ref apz' id='apz119.7' href='#apz119.7'>APZ 119.7</a>“සැකය නැතිකොට දැනගනිත්” යනු සැක නැති බවට පැමිණෙත්. රාගාදී හුල් සහිතව පැමිණ හුල් නැත්තාහු වෙත් අදහස් දෙකක් ඇතිව පැමිණ එය නැතිවූවාහු වෙත්. සැක ඇතිව පැමිණ සැක නැත්තාහු වෙත්. රාග සහිතව පැමිණ දුරුකළ රාග ඇත්තාහුවෙත්. ද්වෙෂ සහිතව පැමිණ ද්වෙෂ නැත්තාහු වෙත්. මොහ සහිතව පැමිණ මොහය නැත්තාහු වෙත්. කෙලෙස් සහිතව පැමිණ කෙලෙස් රහිත වූවාහු වෙත්. එහෙයින් පිංගිය ස්ථවිරයන් වහන්සේ කීහ.</p>
<p><a class='ref msdiv' id='msdiv120' href='#msdiv120'>Msdiv 120</a>(17-21)</p>
<p><a class='ref apz' id='apz120.1' href='#apz120.1'>APZ 120.1</a>“ස්ථිරවූ වෙනස් නොවෙන්නාවූ නිර්වාණය” යන්නෙහි ‘වෙනස් නොවන්නාවූ’ යනු නිර්වාණයට කියයි. යම් ඒ සියලු සංස්කාරයන්ගේ සන්සිඳීමක් ඇද්ද තෘෂ්ණාව දුරු කළ විරාග නම්වූ නිරොධ නම්වූ නිර්වාණයයි. එය රාගයෙන් වෙනස් නොවෙත්. ද්වෙෂයෙන් වෙනස් නොවෙත්. මොහයෙන් ක්‍රොධයෙන් බද්ධ වෛරයෙන් මකු ගුණයෙන් උතුමන් හා සම ගුණ ඇතැයි සිතීමෙන්, ඊර්ෂ්‍යාවෙන් මසුරුකමින් රැවටිල්ලෙන් කෛරාටික කමින් තදගතියෙන් මානයෙන් අතිමානයෙන් මදයෙන් ප්‍රමාදයෙන් සියලු කෙලෙසුන්ගෙන් සියලු දුශ්චරිතයන්ගෙන් සියලු තැවීම් වලින් සියලු දැවීම් වලින් සියලු අකුසල රැස් කිරීම් වලින් නිර්වාණය වෙනස් නොවෙයි, නිත්‍යය ස්ථිරය යනුයි.</p>
<p><a class='ref apz' id='apz120.2' href='#apz120.2'>APZ 120.2</a>“යමකට උපමාවක් නැද්ද?” යන්නෙහි ‘යමකට’ යනු නිර්වාණයට යනුයි. ‘උපමාවක් නැත’ යනු සමාන කිරීමක් නැත යනුයි කොහිවත් යනු කොතැනකවත් අධ්‍යාත්මයෙහි හෝ බාහිරව හෝ යනුයි.</p>
<p><a class='ref apz' id='apz120.3' href='#apz120.3'>APZ 120.3</a>“ඒකාන්තයෙන් යන්නෙමි නිවනෙහි සැකයක් නැත” යන්නෙහි ‘ඒකාන්තයෙන්’ යනු නියමිත වචනයයි. නිසැක වචනයයි අදහස් දෙකක් නැති වචනයයි. නියම වචනයයි. නිදොස් වචනයයි. අවිරුද්ධ වචනයයි. ‘ඒකාන්තයෙන් යන්නෙමි’ යනු පැමිණෙන්නෙමි. ප්‍රත්‍යක්ෂ කරන්නෙමි. යනුයි. ‘මෙහි සැකයක් නැත’ යන්නෙහි ‘මෙහි’ යනු නිර්වාණයෙහිය. සැකයක් යනු විමතියක් විචිකිච්ඡාවක් අදහස් දෙකක් නැත. විද්‍යමාන නොවේ, නොලැබෙයි. ප්‍රහීනය, මුලින් සිඳුනේය. ශාන්තය, සන්සිඳුනේය, ඉපදීමට අයොග්‍යය, ඥානය නමැති ගින්නෙන් දැවුනේය.</p>
<p><a class='ref apz' id='apz120.4' href='#apz120.4'>APZ 120.4</a>“මුදන ලද සිත මෙසේ දරව්” යනු නිර්වාණයට නැමුන නිර්වාණයට බරවූ, නිර්වාණයෙහි ඇළුන, මිදුන සිතැත්තෙකු කොට මා දරව යනුයි. එහෙයින් පිංගිය ස්ථවිරයන් වහන්සේ කීහ.</p>
<p class='endsutta'>පාරායනානුගීතිගාථානිද්දෙසො අට්ඨාරසමො.</p>
<p class='endsection'>පාරායනවග්ගො සමත්තො.</p>
<footer>
<p><span class='author'>AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href='http://www.godage.com/'>Godage International Publishing</a>, who publish a print edition of this text.</p>
<p>Conversion from PDF was by Janaka of <a href='http://pitaka.lk/'>http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class='editor'>Penny Jordan</span>.</p>
</footer>
</article>
</body>
</html>
