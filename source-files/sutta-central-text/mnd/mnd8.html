<!DOCTYPE html>
<html>
<head>
<meta charset='UTF-8'>
<meta name='author' content='A.P. de Zoysa'>
<title></title>
</head>
<body>
<article id='mnd8' lang='si'>
<header>
<ul>
<li class='division'>ඛුද්දකනිකාය</li>
<li class='subdivision'>මහා නිද්දෙශය</li>
<li class='vagga'>අට්ඨකවග්ගො</li>
</ul>
<h1>8. පසුර සූත්‍ර නිර්දෙශය</h1>
</header>
<p><a class='ref msdiv' id='msdiv59' href='#msdiv59'>Msdiv 59</a>(8 - 1)</p>
<p><a class='ref apz' id='apz59.1' href='#apz59.1'>APZ 59.1</a>“මෙහිම ශුද්ධියවේ යයි කියත්” යන්නෙහි මෙහිම ශුද්ධිය, විශුද්ධිය, පාරිශුද්ධිය, මුක්තිය, විමුක්තිය, කියත්. ප්‍රකාශ කරත්. ව්‍යවහාර කරත්. කෙසේද (ii) ලොකය, හැමදා පවත්නේය. ලෝකය හැමදා නොපවත්නේය. ලොකය කෙළවරක් ඇත. ලොකය කෙළවරක් නැත. ඒ ජීවය ඒ ශරීරයයි. අනිකක් ජීවය අනිකක් ශරීරයයි. සත්වයා මරණින් මතුවෙයි සත්වයා මරණින් මතු නොමවෙයි. නොමනොවෙයි. මෙයම සත්‍යය අනික හිස්යයි (iii) ශුද්ධිය විශුද්ධිය, පාරිශුද්ධිය, මුක්තිය, විමුක්තිය, පරිමුක්තිය කියත්. (iv) අනෙක් ධර්මයන්හි විශුද්ධිය නොකීහ” යන්නෙහි තමන්ගේ ශාස්තෘවරයා, ධර්මදෙශනාව, ශ්‍රාවක ගණයා දෘෂ්ටිය, ප්‍රතිපදාව, මාර්ගය, හැර සියලු අන්‍යවාදයෝ දුරු කරත්. හෙතෙම ශාස්තෘ නොවේ. සර්වඥ නොවේ. ධර්මය යහපත්ව දෙශනා කළේ නොවේ, ශ්‍රාවක ගණය මනාව පිළිපන්නේ නොවේ. දෘෂ්ටිය යහපත් නොවේ. ප්‍රතිපදාව මනාකොට පණවන ලද්දේ නොවේ. මාර්ගය යහපත් නොවේ. එහි ශුද්ධියක් හෝ විශුද්ධියක් හෝ පාරිශුද්ධියක් හෝ මිදීමක් හෝ නැත හීනය ලාමකය ස්වල්පයයි මෙසේ කියත් ප්‍රකාශ කරත්.</p>
<p><a class='ref apz' id='apz59.2' href='#apz59.2'>APZ 59.2</a>“යමක් අල්ලාසිටි උසස් වාද ඇති” යන්නෙහි “යමක් අල්ලා සිටි” යනු යම් ශාස්තෘවරයකු ධර්මයක් ශ්‍රාවක ගණයක් දෘෂ්ටියක් ප්‍රතිපදාවක් මාර්ගයක් ඇසුරු කළේද, එහි පිහිටියේද ඇළුනේද, එළඹුනේද, ගැළුනේද යනුයි. තත්වයනු ස්වකීය දෘෂ්ටියෙන් ස්වකීය කැමැත්තෙන් ස්වකීය රුචියෙන් ස්වකීය ලබ්ධියෙන් යනුයි</p>
<p><a class='ref apz' id='apz59.3' href='#apz59.3'>APZ 59.3</a>“වෙන් වෙන් සත්‍යයන්හි බෙහෙවින් ඇළුණෝ” යන්නෙහි බොහෝ ශ්‍රමණබ්‍රාහ්මණයෝ බොහෝ වෙනවෙනම ධර්මයන්හි යෙදුනාහු ඇළුනාහු එළඹුනාහු ගැළුනාහු ලොකය සදාකාලිකය, මෙයම සත්‍යය අනික හිස්යයි තීරණය කළාහු පිහිටියාහු ඇළුනාහු එළඹුනාහු ගැළුනාහු ලෝකය සදාකල් නොපවත්නේය. (මෙහි 1 (ii) යෙදිය යුතුයි.) සත්වයා මරණින් මතු නොමවෙයි නොම නොවෙයි. මෙයම සත්‍යය අනික් දේ හිස්යයි තීරණය කළාහු පිහිටියාහු ඇලුනාහු පැමිණියාහු යෙදුනාහු යනුයි.</p>
<p><a class='ref msdiv' id='msdiv60' href='#msdiv60'>Msdiv 60</a>(8 - 2)</p>
<p><a class='ref apz' id='apz60.1' href='#apz60.1'>APZ 60.1</a>“ඔවුහු වාදකැමැත්තෝ පිරිසට වැද” යන්නෙහි ‘වාද කැමති ඔහු’ යනු ඒ වාදය කැමතිවන්නෝ බලාපොරොත්තු වන්නෝ වාදය පෙරටුකරන්නෝ වාදය සොයමින් හැසිරෙන්නෝ යනුයි. ‘පිරිසට බැස’ යනු ක්ෂත්‍රිය පිරිසට, බ්‍රාහ්මණ පිරිසටත ගෘහපති පිරිසට, ශ්‍රමණ පිරිසට බැසගෙන පිවිස යනුයි. ‘දෙදෙනා උනුන් බාලයන් වශයෙන් දකිත්.’ ‘දෙදෙනා’ යනු දෙදෙනෙක් කළහකරුවෝ දෙදෙනෙක් කථාකරගන්නෝ, දෙදෙනෙක් වාදකරගන්නෝ දෙදෙනෙක් නඩු කියාගන්නෝ, දෙදෙනෙක් වාදකාරයෝ, දෙදෙනෙක් සාකච්ඡා කරන්නෝ, දෙදෙනෙක් ඔවුහු ඔවුනොවුන් හීනවශයෙන් නිහීනවශයෙන් ලාමකවශයෙන් කුඩා වශයෙන් දකිද්ද, බලත්ද, යනුයි.</p>
<p><a class='ref apz' id='apz60.2' href='#apz60.2'>APZ 60.2</a>“ඔවුහු අනෙක් ශාස්තෘකෙනෙකු අසුරුකළාහු විරුද්ධ කථාවන් කරත්” යනු ඔවුහු අන්‍ය ශාස්තෘවරයෙකු ධර්මයක්, ශ්‍රාවක සමූහයක්, දෘෂ්ටියක් ප්‍රතිපදාවක් මාර්ගයක් යන මේවායේ යෙදුනාහු ඇලුනාහු පිහිටියාහු යනුයි. ‘කථොජ්ජං’ යනු කළහය ඩබරය, විග්‍රහයට කියයි. යලිදු “විරුද්ධ කථා” යනු හරයක් නැති කථාව යමක්ද එය විරුද්ධ කථා යයි කියත්. කළහයයි කියත් භණ්ඩනයයි කියත්. විග්‍රහයයි කියත්. විවාදයයි කියත්. ප්‍රකාශ කරත්</p>
<p><a class='ref apz' id='apz60.3' href='#apz60.3'>APZ 60.3</a>“ප්‍රශංසා කැමැත්තෝ උගත් කථා ඇත්තෝ” යන්නෙහි ‘ප්‍රශංසා’ කැමැත්තෝ යනු ප්‍රශංසා කැමැත්තාහු ප්‍රශංසාව බලාපොරොත්තුවන්නාහු ප්‍රශංසාව පෙරටූකොට ඇත්තාහු ප්‍රශංසාව සොයමින් ඇවිදින්නාහු “උගත් කථා ඇත්තෝ” යනු දක්ෂ වාදයෙන් පණ්ඩිත වාදයෙන් ස්ථිර වාදයෙන්, න්‍යාය වාදයෙන්, ලක්ෂණ වාදයෙන්, කාරණ වාදයෙන් ස්ථානවාදයෙන් ස්වකීය ලබ්ධියෙන් ප්‍රශංසාව කැමැත්තෝ යනුයි.</p>
<p><a class='ref msdiv' id='msdiv61' href='#msdiv61'>Msdiv 61</a>(8 - 3)</p>
<p><a class='ref apz' id='apz61.1' href='#apz61.1'>APZ 61.1</a>“පිරිස් මැද කථාවෙහි යෙදුණේ” යනු ක්ෂත්‍රිය පිරිසෙහි හෝ බ්‍රාහ්මණ පිරිසෙහි හෝ ගෘහපති පිරිසෙහි හෝ ශ්‍රමණ පිරිසෙහි හෝ මැද තමන්ගේ කථාවෙහි යෙදුනේ කියන්ට යෙදුනේ</p>
<p><a class='ref apz' id='apz61.2' href='#apz61.2'>APZ 61.2</a>“ප්‍රශංසා කැමැත්තේ සැක ඇත්තේවේ.” යන්නෙහි ප්‍රශංසාව ස්තුතිය, කීර්තිය, වර්ණනාව, කැමතිවන්නේ ඉවසන්නේ ප්‍රාර්ථනා කරන්නේ, යනුයි “සැක ඇත්තේවේ. යනු කථාවට මුලින්ම සැක ඇතිව යම් යම් දේ සිතන්නේ වෙයි. මට ජය අත්වන්නේද? මට පරාජය අත්වන්නේද? කෙසේ නිග්‍රහ කරන්නෙම්ද? කෙසේ ප්‍රතිකර්ම කරන්නෙම්ද? කෙසේ විශෙෂයක් කරන්නෙම්ද, කෙසේ වැඩි විශෙෂයක් කරන්නෙම්ද, කෙසේ අවුල්කිරීමක් කරන්නෙම්ද, කෙසේ අවුල් ලිහීමක් කරන්නෙම්ද, කෙසේ සිඳදැමීමක් කරන්නෙම්ද, කෙසේ වටකිරීමක් කරන්නෙම්දැයි කථාවට පෙරම සැක ඇත්තේ නොයෙක් දේ සිතයි.</p>
<p><a class='ref apz' id='apz61.3' href='#apz61.3'>APZ 61.3</a>“බැහැරකළ කල්හි වනාහි දොම්නස්වේ” යනු යම් ඒ ප්‍රශ්න විමසා බලන්නෝ පිරිසෙහි වූවෝ විදහන්නෝ බැහැරයත්. කෙසේද, අර්ථයෙන් තොරවූවක් කියනලද්දේ යයි අර්ථවශයෙන් පහවයත්. පදයෙන් තොරවූවක් කියන ලද්දේයයි පද වශයෙන් පහවයත්. ඔබ විසින් අර්ථය නපුරු කොට යොදනලදී. ඔබ විසින් පද නපුරුසේ යොදනලදී. අර්ථය හා පදය නපුරුසේ යොදනලදී. ඔබ විසින් නිග්‍රහයක් කරණලදී. ඔබ විසින් ප්‍රතිකර්මය නපුරුසේ කරණලදී. ඔබ විසින් විශෙෂයක් නොකරණ ලදී. ප්‍රතිවිශෙෂය ඔබ විසින් නපුරුසේ කරණලදී. අවුල් කිරීම නොකරණලදී. අවුල් ලිහීම නරකසේ කරණලදී. ඔබ විසින් සිඳීමක් නොකරණලදී. වටකිරීම නපුරුසේ කරණලදී. විෂම කථා නපුරුසේ කියනලදීයයි පහවයත්. පහවගියකල්හි දොම්නස් වූයේවෙයි.</p>
<p><a class='ref apz' id='apz61.4' href='#apz61.4'>APZ 61.4</a>“ඒ සිදුරු සොයන්නා නින්දාවෙන් කිපේ” යනු නින්දාවෙන් ගර්හාවෙන් අපකීර්තියෙන් දොස්කීමෙන් කිපෙයි. ව්‍යාපාදය ඇතිවෙයි. කොපයද, ද්වෙෂයද, නොසතුටද පහළකරයි. නින්දාවෙන් හෙතෙම කිපෙයි. සිදුරු සොයන්නේ වෙයි. වැරදි සොයන්නේ වෙයි. දූෂිත ස්ථාන සොයන්නේ වෙයි. අඩුතැන් සොයන්නේ වෙයි. ගැටුනතැන් සොයන්නේ වෙයි. විවෘත තැන් සොයන්නේ වෙයි.</p>
<p><a class='ref msdiv' id='msdiv62' href='#msdiv62'>Msdiv 62</a>(8 - 4)</p>
<p><a class='ref apz' id='apz62.1' href='#apz62.1'>APZ 62.1</a>“ඔහුගේ ඒ වාදය අසම්පූර්ණ එකකැයි කීහ.” යන්නෙහි ඔහුගේ යම් ඒ වාදය හීනය, නිහීනය, සම්පූර්ණ නොවේයයි මෙසේ කියත්. මෙසේ ප්‍රකාශ කරත්. ව්‍යවහාර කරත්. “ප්‍රශ්න විමසන්නෝ බැහැරකළ” යනු යම් ඒ ප්‍රශ්න පරීක්ෂාකරන්නෝ වෙද්ද, ඒ පිරිස පහවයත් යනුයි.</p>
<p><a class='ref apz' id='apz62.2' href='#apz62.2'>APZ 62.2</a>“ලාමක කථා ඇත්තෝ වැළපෙත්. ශොකකරත්” යන්නෙහි මවිසින් අනිකක් ආවර්ජනා කරණලදී. අනිකක් සිතනලදී. අනිකෙක හික්මෙනලදී. අනිකක් බලනලදී. හෙතෙම මහා පක්ෂයක් ඇත්තේ මහා පිරිසක් ඇත්තේ මහා පිරිවර ඇත්තේ මේ පිරිස වෙන් වෙන්වූයේය. සමගි නැත. කථා සල්ලාපය පිරිසට සමගිවීමට හේතුයි. “නැවත නසන්නෙමි”යි මෙබඳුවූ යම් වචනයක් ප්‍රලාපයක් විකාර කථාවක් ඇතිව වළපියි. ශොක කරයි. යනු ඔහුට ජයවේයයි ශෝක කරයි. මට පරාජය වූයේයයි ශෝක කරයි. ඔහුට ලාභයක් වූයේ යයි ශෝක කරයි. මට අලාභවූයේයයි ශෝක කරයි. ඔහුට කීර්තිය ඇතිවූයේයයි ශෝක කරයි. ඔහුට ප්‍රශංසාවූයේයයි, ශෝක කරයි. මට නින්දාවූයේයයි ශෝකකරයි. ඔහුට සැප වූයේයයි ශෝක කරයි. මට දුක්වූයේයයි ශෝකකරයි. හෙතෙම සත්කාර ඇත්තේත ගරුකාර ඇත්තේ, බහුමාන ඇත්තේ පූජා ඇත්තේ, සත්කාර ඇත්තේ, සිවුරු පිණ්ඩාහාර සෙනසුන්, ගිලන්පස බෙහෙත් පිරිකර ලැබුයේයයි ශෝක කරයි. කල්පනාවෙයි. මම සත්කාර නැත්තෙම් ගරුකාර නැත්තෙම් බහුමාන නැත්තෙම්, පූජා නැත්තෙම්, සත්කාර නැත්තෙම් සිවුරු පිණ්ඩාහාර සෙනාසන ගිලන්පස බෙහෙත් පිරිකර නොලැබීමියි ශෝක කරයි. කල්පනා වෙයි. ලයෙහි අත තබා හඬයි වළපියි. ශෝක කරයි. ‘අසම්පූර්ණ කථා ඇත්තේ, යනු හීන වාද ඇත්තේ පරිහීන වාද ඇත්තේ මාගේ වාදය සම්පූර්ණ නොවේයයි හඬයි වළපියි.</p>
<p><a class='ref apz' id='apz62.3' href='#apz62.3'>APZ 62.3</a>“මා ජය ගත්තේයයි කියත්” යනු හේ මා වාදයෙන් වාදය ඉක්මවූයේය. මෙසේද මා ඉක්මවූයේයයි සිතයි. යලිදු හෝ මා වාදයෙන් වාදය මැඩපවත්වා යටකොට මැඩ හැසිරෙයි. වාසය කරයි. පාලනය කරයි. යැපෙයි. මෙසේද මා මැඩපැවැත්වූයේයයි සිතයි. ‘කියයි’ යනු වචනය කියයි. ප්‍රලාප විප්‍රලාප දෙඩිවිලි වචනයයි.</p>
<p><a class='ref msdiv' id='msdiv63' href='#msdiv63'>Msdiv 63</a>(8 - 5)</p>
<p><a class='ref apz' id='apz63.1' href='#apz63.1'>APZ 63.1</a>“ශ්‍රමණයන් අතර ඇතැම් විවාදයක් වීය” යන්නෙහි ශ්‍රමණයෝ නම් යම්කිසි මේ ශාසනයෙන් පිටත පරිබ්‍රාජක බවට පැමිණියෝයි. මොවුහු දෘෂ්ටි කලහ ඇත්තෝ වෙති. මේ ශ්‍රමණයන් කෙරෙහි දෘෂ්ටි භණ්ඩනය ඇත. දෘෂ්ටි විග්‍රහය දෘෂ්ටි විවාදය පහළව ඇත.</p>
<p><a class='ref apz' id='apz63.2' href='#apz63.2'>APZ 63.2</a>“මෙහිදී උසස් වෙයි. පහත් වෙයි.” යනු ජය පරාජය වෙයි. ලාභාලාභවෙයි. යස අයස වෙයි. නින්දා ප්‍රශංසා වෙයි. සැපදුක් වෙයි. සොම්නස් දොම්නස් වෙයි. ඉටු අනිටු වෙයි. අනුකූල බව හා ක්‍රොධ බව වෙයි උසස්වීම හා පහත්වීම වෙයි. අනුරොධය හා විරොධය වෙයි. ජයෙන් සිත උසස් වෙයි. පරාජයෙන් සිත පහත්වෙයි. ලාභයෙන් සිත උසස් වෙයි. අලාභයෙන් සිත පහත් වෙයි. කීර්තියෙන් සිත උසස් වෙයි. අපකීර්තියෙන් සිත පහත් වෙයි. ප්‍රශංසාවෙන් සිත උසස් වෙයි. නින්දාවෙන් සිත පහත් වෙයි. සැපයෙන් සිත උසස් වෙයි. දුකින් සිත පහත් වෙයි. සොම්නසින් සිත උසස් වෙයි. දොම්නසින් සිත පහත් වෙයි. නැගීමෙන් සිත උසස් වෙයි. බැසීමෙන් සිත පහත් වෙයි.</p>
<p><a class='ref apz' id='apz63.3' href='#apz63.3'>APZ 63.3</a>“මෙයත් දැක විරුද්ධ කථාවෙහි නොඇලෙන්නේය. දෘෂ්ටි කලහයන්හි විවාදයන්හි භණ්ඩනයන්හි මෙයද මේ ආදීනවයද දැක සමකොට බලා තීරණය කොට ප්‍රකටකොට බලා “විරුද්ධ කථාවෙහි නොඇලෙන්නේය” යන්නෙහි ‘විරුද්ධ කථාව’ යනු කළහය, ඩබරය, විග්‍රහය, විවාදය, යනුයි යලිදු හෝ හරය නැති ඒ කථාව ‘විරුද්ධ කථා, නමි. කොළාහල නොකරන්නේය. විවාදය නොකරන්නේය, අඩ දබර විවාද විග්‍රහ හැප්පීම් දුරු කරන්නේය, සංසිඳු වන්නේය. ඔහුගේ අඩදබර විවාදය විග්‍රහ මෙධගයන් දුරු විය. නොඉපදීම් බවට පැමුණුනේය සීමානොකළ සිතින් වාසය, කරන්නේය.</p>
<p><a class='ref apz' id='apz63.4' href='#apz63.4'>APZ 63.4</a>“ප්‍රශංසා ලාභයෙන් අනෙක් අර්ථයක් නැත” යන්නෙහි ප්‍රශංසා ලාභයෙන් අන්‍යවූ වැඩක් නැත. ආත්මාර්ථයක් හෝ පරාර්ථයක් හෝ උභයාර්ථයක් හෝ මෙලොව අර්ථයක් හෝ පරලොව අර්ථයක් හෝ නොගැඹුරු අර්ථයක් හෝ ගැඹුරු අර්ථයක් හෝ ගුල්හාර්ථයක් හෝ වැසුන අර්ථයක් හෝ පැමිණිය යුතු අර්ථයක් හෝ පැමිණෙන ලද අර්ථයක් හෝ නිරවද්‍ය අර්ථයක් හෝ නික්ලේශ අර්ථයක් හෝ පිරිසිදු අර්ථයක් හෝ පරමාර්ථයක් හෝ නැත. විද්‍යමාන නොවෙත්. නොලැබෙත්.</p>
<p><a class='ref msdiv' id='msdiv64' href='#msdiv64'>Msdiv 64</a>(8 - 6)</p>
<p><a class='ref apz' id='apz64.1' href='#apz64.1'>APZ 64.1</a>“එහි ප්‍රශංසා කරන ලද්දේ හෝ වේද” යන්නෙහි එහි යනු ස්වකීය දෘෂ්ටියෙන් ස්වකීය කැමැත්තෙන්, ස්වකීය රුචියෙන් ස්වකිය ලබ්ධියෙන් ප්‍රශංසා කරණ ලද්දේ ස්තුති කරණ ලද්දේ කීර්තිය ඇත්තේ වර්ණනා කරණ ලද්දේ වෙයි.</p>
<p><a class='ref apz' id='apz64.2' href='#apz64.2'>APZ 64.2</a>“පිරිස් මැද වාද කථා කොට” යන්නෙහි ක්ෂත්‍රිය පිරිසෙහි හෝ බ්‍රාහ්මණ පිරිසෙහි හෝ ගෘහපති පිරිසෙහි හෝ ශ්‍රමණ පිරිසෙහි හෝ මධ්‍යයෙහි තමන්ගේ වාදය කියා අනුවාදය කියා දැඩිකොට ප්‍රකාශ කොට බබුළුවා ව්‍යවහාර කොට වටකොට යනුයි</p>
<p><a class='ref apz' id='apz64.3' href='#apz64.3'>APZ 64.3</a>“හෙතෙම එයින් ඒ ආඩම්බරය ඉක්මවා සිනාසෙයි යන්නෙහි හෙතෙම ඒ ජය ලැබීමෙන් සතුටුවූයේ වෙයි. ප්‍රහර්ෂවූයේ සම්පූර්ණවූ මනදොළ ඇත්තේ වෙයි. යලිදු හෝ හෙතෙම දත් විදහාගෙන සිනහ වෙයි. “එයින් ආඩම්බරය ඉක්මවා යනු හෙතෙම ඒ ජයෙන් උදමවූයේ වෙයි ධජයක් මෙන් කොඩියක් මෙන් ඉදිරි සිත් ඇත්තේ වෙයි. “සිතවූ පරිද්දෙන් ඒ අර්ථයට පැමිණෙන්නේය” යනු ඒ ජයට පැමිණ ජය ලැබ විඳ යනුයි. “සිතවූ පරිද්දෙන්” යනු සිත පරිදි විය. කල්පනාව පරිදි විය. විඤ්ඤානය පරිදි විය.</p>
<p><a class='ref msdiv' id='msdiv65' href='#msdiv65'>Msdiv 65</a>(8 - 7)</p>
<p><a class='ref apz' id='apz65.1' href='#apz65.1'>APZ 65.1</a>“යම් උන්නතියක් වේද, ඒ ඔහුට විනාශ කාරණයයි. “ යම්” යනු යම් උඩඟු බවක් ධජයක් මෙන් දැඩිව ඉදිරි ගැන්මක් වේද, එය ඔහුගේ විපත් භූමියයි පීඩා භූමියයි. ඝට්ටන භූමියයි. උපද්‍රව භූමියයි.</p>
<p><a class='ref apz' id='apz65.2' href='#apz65.2'>APZ 65.2</a>“මේ තෙමේ මානයද අතිමානයද ප්‍රකාශ කරයි.” යන්නෙහි ඒ පුද්ගලතෙම මානයද කියයි. අතිමානයද කියයි. යනුයි. “මෙයද දැක විවාද නොකරන්නේය.” යනු මේ ආදීනවය දැක බලා සමකොට බලා තීරණය කොට ප්‍රකට කොට දෘෂ්ටි කලහයන්හි දෘෂ්ටි ඝට්ටනයන්හි දෘෂ්ටි විග්‍රහයන්හි දෘෂ්ටි විවාදයන්හි “විවාද නොකරන්නේය.” යනු කෝළාහල නොකරන්නේය. විග්‍රහ නොකරන්නේය. විවාද නොකරන්නේය කලහ ඩබර විග්‍රහ විවාද හැප්පීම් දුරු කරන්නේය. සංසිඳුවන්නේය. නූපදනා බවට පමුණුවන්නේය. ඔහුගේ කලහ ඩබර විග්‍රහ විවාද හැප්පීම් දුරු වූයේය. වෙන්වූයේය. නික්මුනේය. මිදුනේය. සීමා රහිත සිතින් වසන්නේය යනුයි.</p>
<p><a class='ref apz' id='apz65.3' href='#apz65.3'>APZ 65.3</a>“එයින් ශුද්ධියක් යනු නොවේයයි දක්ෂයෝ කියත්.” යන්නෙහි දක්ෂයෝයනු යම් ඒ ස්කන්ධයන්හි දක්ෂයෝ ධාතු ධර්මයන්හි දක්ෂයෝ ආයතන ධර්මයන්හි දක්ෂයෝ ප්‍රතීත්‍ය සමුත්පාද ධර්මයන්හි දක්ෂයෝ සතිපට්ඨානයන්හි දක්ෂයෝ සම්‍යක් ප්‍රධානයන්හි දක්ෂයෝ ඍද්ධි පාදයන්හි දක්ෂයෝ ඉන්ද්‍රිය ධර්මයන්හි දක්ෂයෝ බල ධර්මයන්හි දක්ෂයෝ බොධ්‍යංග ධර්මයන්හි දක්ෂයෝ මාර්ග ධර්මයන්හි දක්ෂයෝ ඵල ධර්මයන්හි දක්ෂයෝ නිර්වාණ ධර්මයන්හි දක්ෂයෝ යනුයි. ඒ දක්ෂයෝ දෘෂ්ටි කලහයෙන් දෘෂ්ටි ඩබරයෙන් දෘෂ්ටි විග්‍රහයෙන් දෘෂ්ටි විවාදයෙන් දෘෂ්ටි හැප්පීමෙන් ශුද්ධිය විශුද්ධිය පාරිශුද්ධිය මුක්තිය විමුක්තිය පරිමුක්තිය නොකියත්, ප්‍රකාශ නොකරත්. ව්‍යවහාර නොකරත් යනුයි.</p>
<p><a class='ref msdiv' id='msdiv66' href='#msdiv66'>Msdiv 66</a>(8 - 8)</p>
<p><a class='ref apz' id='apz66.1' href='#apz66.1'>APZ 66.1</a>“ශූරයා යම්සේ රාජ භොජනයෙන් විචාළේ” යන්නෙහි ශූරයනු ශූරවූ වීරවූ වික්‍රම ඇති බිය නැති ලොමු ඩැහැ නොගන්නා ත්‍රාස නැති පලා නොයන ගති ඇති යනුයි “ ගර්ජනය කරමින් ශූරයා කැමතිවේ.” යන්නෙහි හෙතෙම ගර්ජනා කරන්නේ උසස්ව ගර්ජනා, විශෙෂයෙන් ගර්ජනා කරන්නේ විරුද්ධ ශූරයා වෙත පැමිණෙයි. විරුද්ධ පුරුෂයා වෙත පැමිණෙයි. විරුද්ධ සතුරා වෙත පැමිණෙයි. ඔහු බලාපොරොත්තු වන්නේ ගර්ජනා කරන්නේ වෙයි.</p>
<p><a class='ref apz' id='apz66.2' href='#apz66.2'>APZ 66.2</a>“ඒතෙම යමකින් පලායේද ශූරයා, එයින් පලායව” ඒ දෘෂ්ටි ගතිකයා යමකින් යුක්ත නම් එයින් යව එයින් ඉදිරියට යව. හෙතෙම ඔබගේ විරුද්ධ ශූරයා වෙයි. විරුද්ධ පුරුෂයා වෙයි. සතුරා වෙයි යනුයි “පෙර යම් මේ යුද්ධයක් පිණිස යමක් නැත.” යන්නෙහි මුලින්ම බොධි මූලයෙහි දීම විරුද්ධවූ කෙලෙස් නොසමවූ කෙලෙස් ප්‍රතිපක්ෂවූ කෙලෙස් නැත. විද්‍යමාන නොවෙත්, නොලැබෙත්, ප්‍රහීණය, මුලින් සින්දේය. සංසිඳුනේය. ඉපදීමට අයොග්‍ය වූයේය. ඥානය නමැති ගින්නෙන් දැවුනේය යනුයි. “යම් මේ යුද්ධය පිණිස” යනු යම් ඒ යුද්ධය පිණිස කලහය පිණිස ඩබරය පිණිස විග්‍රහය පිණිස, විවාදය පිණිස හැප්පීම පිණිස යනුයි.</p>
<p><a class='ref msdiv' id='msdiv67' href='#msdiv67'>Msdiv 67</a>(8 - 9)</p>
<p><a class='ref apz' id='apz67.1' href='#apz67.1'>APZ 67.1</a>“යමෙක් දෘෂ්ටිය උගෙණ විවාද කරත්ද” යමෙක් දෙසැට දෘෂ්ටිගතවූ එක් එක්තරා දෘෂ්ටියක් ගෙන ඉගෙණ පරාමර්ශකොට බැසගෙන වාද කරත්. කෝලාහළ කරත්. භණ්ඩන කරත්. විග්‍රහ කරත්. විවාද කරත්. මෙධග කරත්. ඔබ මේ ධර්ම විනය නොදන්නෙහිය. මම මේ ධර්ම විනය දනිමි. කිමෙක්ද, ඔබ මේ ධර්ම විනය දන්නෙහිද, ඔබ වැරදි මගක් ගත්තෙහිය. මම යහපත් මග ගත්තෙමි. මා ධර්මයෙන් යුක්තය තා ධර්මයෙන් වෙන්ය. මුලින් කියයුත්ත පසුව නොකියව. පසුව කියයුත්ත මුලින් නොකියව. වැරදිසේ පෙරලීම ඔබට බොහෝ පුරුදුය. ඔබ විසින් වාදය නගන ලදී. ඔබ නිග්‍රහ ලද්දේවෙහිය. වාදයෙන් මිදීම පිණිස හැසිරෙව. ඉදින් හැකිනම් ගැටළු ඉවත් කරව,</p>
<p><a class='ref apz' id='apz67.2' href='#apz67.2'>APZ 67.2</a>“මෙයම ඇත්ත යයිද වාද කරත්.” යන්නෙහි, ලොකය ශාස්වතය. මෙයම සත්‍යය. අනික් ධර්ම හිස්ය. වාද කරත්.</p>
<p>කථා කරත්. කියත්. ප්‍රකාශ කරත්. ව්‍යවහාර කරත්. “ඔබ ඔවුන් කියව, ඔබට මෙහි වාදයක් හටගත් කල විරුද්ධ පිරිස මෙහෙය වන්නෙක් නැත්මය.” ඒ දෘෂ්ටි ගතිකයෝ ඔබට වාදයෙන් වාදය විග්‍රහයෙන් විග්‍රහය ප්‍රතිකර්මයෙන් ප්‍රතිකර්මය විශෙෂයෙන් විශෙෂය. ප්‍රතිවිශෙෂයෙන් ප්‍රතිවිශෙෂය වෙලීමෙන් වෙලීම ලිහීමෙන් ලිහීම සිඳීමෙන් සිඳීම කියත් නම් හෝ ඔවුහු ඔබට විරුද්ධ ශූරය, විරුද්ධ පුරුෂය, විරුද්ධ සතුරුය. ප්‍රතිමල්ලයයි කියත්.</p>
<p><a class='ref apz' id='apz67.3' href='#apz67.3'>APZ 67.3</a>“මෙහි ඔබට වාදයක් හටගත් කල්හි විරුද්ධ පිරිස මෙහෙයවන්නෙක් නොවේමය.” වාදය උපන් කල්හි ඇතිවූ කල්හි පහළවූ කල්හි කළහ කරන්නේය. ඩබර කරන්නේය. විග්‍රහ කරන්නේය. විවාද කරන්නේය. තොපට එය නැත. විද්‍යමාන නොවෙත්. නොලැබෙත් ප්‍රහීණය සින්දේය. ඉපදීමට නුසුදුසුය. ඥානය නැමැති ගින්නෙන් දවනලදී. ඉපදීමට අයොග්‍ය කෙළේය.</p>
<p><a class='ref msdiv' id='msdiv68' href='#msdiv68'>Msdiv 68</a>(8 - 10)</p>
<p><a class='ref apz' id='apz68.1' href='#apz68.1'>APZ 68.1</a>“යමෙක් විරුද්ධ පිරිස් දුරුකොට හැසිරෙත්” යන්නෙහි සේනා යනු මාර සේනාවට කියයි. කාය දුශ්චරිතය මාර සේනාවකි. වචී දුශ්චරිතය මාර සේනාවකි. මනො දුශ්චරිතය මාර සේනාවකි. ලොභය, ද්වෙෂයත මොහය, ගුණමකුකම දොස්කීම, ඊර්‍ෂ්‍යාව, මසුරුකම, රැවටිල්ල, කෛරාටිකකම තද ගතිය, එකට එක කිරීම, මානය, අතිමානය, මදය ප්‍රමාදය සියලු කෙලෙස්, සියලු දුශ්චරිත, සියලු විවාද, සියලු දැවීම්, සියලු තැවීම්, සියලු අකුශල් රැස්කිරීම් මාර සේනාවෝය මෙය භාග්‍යවතුන් වහන්සේ විසින් දෙශනා කරණලදී. කාමයෝ ඔබගේ ප්‍රථම සේනාවෝය. කුශල ධර්මයන්හි නොඇල්ම දෙවන සේනාවය. 4–6 (1 අග කොටස හා එහි 2 ඡෙදය යෙදිය යුතුයි.)</p>
<p>දිනා සැපත ලබයි. යම්හෙයකින් සතර ආර්‍ය්‍ය මාර්ගයෙන් සියලු මාරසේනාවෝ සියලු විරුද්ධ කෙලෙස් දිනන ලදී. බිඳිනලදී. පිටු දක්නාලදී. එහෙයින් විරුද්ධ සේනා දුරුකොට යයි කියයි. යම් කෙනෙක් යනු අර්හත් ක්ෂීණාශ්‍රවයෝ යනුයි.</p>
<p><a class='ref apz' id='apz68.2' href='#apz68.2'>APZ 68.2</a>“හැසිරෙත්” යනු හැසිරෙත්. වාසය කරත්, ඉරියව් පවත්වත්. පාලනය කරත්. යැපෙත් යනුයි. “දෘෂ්ටීන්ගෙන් දෘෂ්ටිය වරද්දා නොගත්තාහු” යනු යම් කෙනෙකුගේ දෙසැට දෘෂ්ටීහු ප්‍රහීණවූවාහුද බිඳුනාහු සංසිඳුනාහු ඉපදීමට අයොග්‍ය කළාහු ඥානය නමැති ගින්නෙන් දැවුවාහු වෙත්ද, ඔවුහු දෘෂ්ටීන්ගෙන් දෘෂ්ටිය විරුද්ධව නොගන්නාහු ප්‍රතිවිරුද්ධව නොගන්නාහු දෘෂ්ටියෙන් දෘෂ්ටිය නොඋපන්නාහු වෙත් යනුයි. පසුරය ඔබ, ඔවුන් අතර කිසිවක් ලබන්නේද යනු ඒ අර්හත්වූ ක්ෂීණාශ්‍රවයන් වහන්සේලා කෙරෙහි විරුද්ධ ශූරයෙකු විරුද්ධ පුරුෂයකු විරුද්ධ සතුරකු ප්‍රතිමල්ලවයකු කිම ලැබේද?</p>
<p><a class='ref apz' id='apz68.3' href='#apz68.3'>APZ 68.3</a>“යමකුන්ට මෙහි උතුම්යයි ගන්නා ලද්දක් නැද්ද” යම් ඒ අර්හත්වූ ක්ෂීණාශ්‍රවයන් වහන්සේලාට මෙය උතුම්ය, අග්‍රය, ශ්‍රෙෂ්ඨය ඉතා උතුම්ය. ප්‍රමුඛයයි පිළිගන්නා ලද්දක් පරාමර්ශවූවක් බැසගන්නා ලද්දක් ඇලීම ඇති දෙයක් නැත. විද්‍යමාන නොවෙත්. නොලැබෙත්. ප්‍රහීණවූයේය, සිඳුනේය, සංසිඳුනේය, ඉපදීමට අයොග්‍යවූයේය. ඥානය නමැති ගින්නෙන් දැවුනේය.</p>
<p><a class='ref msdiv' id='msdiv69' href='#msdiv69'>Msdiv 69</a>(8 - 11)</p>
<p><a class='ref apz' id='apz69.1' href='#apz69.1'>APZ 69.1</a>“ඉක්බිති ඔබ තද විතර්කයට පැමිණියෙහිය” යන්නෙහි ‘ඉක්බිති’ යනු පද සන්ධියකි. පද ගැලපීමකි පදපූරණයකි. සුඛොච්චාරණය පිණිස යෙදූවකි. තද විතර්කයට පැමිණියෙහිය” යනු කල්පනා කරන්නේ විතර්ක කරන්නේ යනුයි. (කෙසේද) මට ජය අත්වන්නේද, මට පරාජය අත්වන්නේද, කෙසේ නිග්‍රහ කරන්නෙම්ද, කෙසේ ප්‍රතිකර්ම කරන්නෙම්ද, කෙසේ විශෙෂයක් කරන්නෙම්ද කෙසේ අවුල් කරන්නෙම්ද, කෙසේ නිරවුල් කරන්නෙම්ද, කෙසේ සිඳින්නෙම්ද, කෙසේ වටකරන්නෙම්දැයි මෙසේ තර්ක කරන්නේ විතර්ක කරන්නේ කල්පනා කරන්නේ මා සමග ආවෙහිය, එළෙඹියෙහිය, පැමිණියෙහිය යනුයි. “සිතින් දෘෂ්ටි විශෙෂයන් සිතන්නේ” යන්නෙහි යම් සිතක් ‘මන’ ‘මනායතන’ ‘මනින්ද්‍රිය’ ‘විඤ්ඤාණ’ ‘විඤ්ඤාණක්ඛන්ධ’ ‘තජ්ජා’ මනො විඤ්ඤාණ ධාතු යන නම් වේද ඒ සිතින් දෘෂ්ටිය සිතන්නේ කල්පනා කරන්නේ කෙසේද, ලොකය හැමදා පවත්නේය, හැමදා නොපවත්නේය. ඒ ජීවයයි, ඒ ශරීරයයි. අනිකෙක් ජීවයය අනිකක් ශරීරයයි. සත්වයා මරණින් මතු නොමවෙයි. නොම නොවෙයි යනුවෙනි.</p>
<p><a class='ref apz' id='apz69.2' href='#apz69.2'>APZ 69.2</a>“පිරිසිදු වූවහු හා තරඟයට පැමිණෙව, ඔබ තරඟ කරන්නට අසමර්ථ වෙහිය” යන්නෙහි පිරිසිදුවූවහුයයි ප්‍රඥාවටකියයි. (ii) යම්ප්‍රඥාවක් පජානන මනා දැනීමක් ඇත්තේ අමොහය, ධම්මවිචය, සම්‍යක් දෘෂ්ටියයි කියත්ද එයයි. කවර කරුණකින් ප්‍රඥාවට ධොන (පිරිසුදුකම) කියත්ද, ඒ ප්‍රඥාවෙන් (iv) කාය දුශ්චරිතය දුරුකරණ ලද්දේද සෝදන ලද්දේද (v) වාග් දුශ්චරිතය (මෙහි (iv) යොදන්න) සියලු අකුශල් රැස් කිරීම් දුරුකරණ ලද්දේද සෝදන ලද්දේද යලිදු (vi) සම්‍යක් දෘෂ්ටියෙන් මිථ්‍යාදෘෂ්ටිය සම්‍යක් සංකල්පයෙන් මිථ්‍යා සංකල්ප (3-7) (1 සම්‍යක් සංකල්පයෙන් යනතැන සිට විමුක්තිය යන තැනට යොදාගත යුතුයි) සම්‍යක් විමුක්තියෙන් මිථ්‍යා විමුක්තිය දුරුකරණ ලද්දේද සෝදන ලද්දේද යලිදු ආර්‍ය්‍ය අෂ්ටාංගික මාර්ගයෙන් සියලු කෙලෙස් සියලු දුසිරිත් සියලු පීඩා සියලු දැවිලි, සියලු තැවිලි සියලු අකුශල රැස්කිරීම් දුරුකරණ ලද්දේද සෝදන ලද්දේද වෙයි. භාග්‍යවතුන් වහන්සේ මේ සියලු ධොන ධර්මයන්ගෙන් යුක්තවූසේක. එබැවින් භාග්‍යවතුන් වහන්සේ ‘ධොන’ නම් වන සේක. උන්වහන්සේ දුරුකළ රාග ඇත්තේ දුරුකළ පාප ඇත්තේ දුරුකළ ක්ලේශ ඇත්තේ දුරුකළ දොස ඇත්තේද වෙති එබැවින් ධොන නමි.</p>
<p><a class='ref apz' id='apz69.3' href='#apz69.3'>APZ 69.3</a>“පිරිසුදු වූවහු හා තරඟයට එක්වෙව, ඔබ තරඟ කරන්නට අසමර්ථවෙහිය” යනු පසුර පරිබ්‍රාජකතෙම ධොනයෙන් යුත් බුද්ධවූ භාග්‍යවතුන් වහන්සේ සමග දෙපිළක්ව තරඟකිරීමට සාකච්ඡා කිරීමට සුදුසු නොවේ. එයට හේතු කවරේද? පසුර පරිබ්‍රාජකතෙම (ii) හීනය, නිහීනය, ලාමකය. ඒ භාග්‍යවතුන් වහන්සේ අග්‍රවූයේද ශ්‍රෙෂ්ඨ වූයේද ප්‍රමුඛවූයේද උත්තම වූයේද ප්‍රවර වූයේද වෙයි. යම්සේ හාවා මතැ’තකු සමග දෙපිළක්ව තරඟ කරන්නට ශක්ති ඇත්තේ නොවේ. යම්සේ හිවලා මෘගරාජවූ සිංහයා සමග දෙපිළක්ව තරඟ කරන්නට ශක්ති ඇත්තේ නොවේ. යම්සේ දෙන අනුව යන ළමා වස්සා ලොකු ගොනෙකු සමග දෙපිළක්ව තරඟ කරන්නට ශක්ති ඇත්තේ නොවේ. යම්සේ කවුඩා විනතාවගේ දරුවූ ගුරුළා සමග දෙපිළක්ව තරඟකරන්නට ශක්ති ඇත්තේ නොවේ. යම්සේ චණ්ඩාලයා චක්‍රවර්ති රජු සමග දෙපිළක්ව තරඟ කරන්නට ශක්ති ඇත්තේ නොවේ. යම්සේ පාංශු පිසාචයා සක්දෙව් රජු සමග දෙපිළක්ව තරඟ කරන්නට ශක්ති ඇත්තේ නොවේ.</p>
<p>මෙපරිද්දෙන්ම පසුර පරිබ්‍රාජකයා ධොනයෙන් යුත් චතුරාර්‍ය්‍ය සත්‍යය අවබොධ කළ භාග්‍යවතුන් වහන්සේ සමග දෙපිළක්ව තරඟ කරන්නට සාකච්ඡා කරන්නට හිඳින්නට ශක්තියක් ඇත්තේ නොවේ. එයට හේතුකවරේද පසුර පරිබ්‍රාජකයා හීන ප්‍රඥා ඇත්තෙකි. නිහීන ප්‍රඥා ඇත්තෙකි. පහත් ප්‍රඥා ඇත්තෙකි. ලාමක ප්‍රඥා ඇත්තෙකි. ස්වල්ප ප්‍රඥා ඇත්තෙකි. ඒ භාග්‍යවතුන් වහන්සේ මහා ප්‍රඥා ඇත්තෙකි. බොහෝ ප්‍රඥා ඇත්තෙකි හාසු ප්‍රඥා ඇත්තෙකි. ජවන ප්‍රඥා ඇත්තෙකි. තීක්ෂණ ප්‍රඥා ඇත්තෙකි. නිබ්බෙධික ප්‍රඥා ඇත්තෙකි. ප්‍රඥා ප්‍රභෙදයන්හි දක්ෂයෙකි. ප්‍රභෙදගතවූ ඥාන ඇත්තෙකි. ලැබූ ප්‍රතිසම්භිදා ඇත්තෙකි. සතර විශාරද භාවයට පැමිණි උතුමෙකි. දශ වැදෑරුම් බල දරණ කෙනෙකි. ශ්‍රෙෂ්ඨ පුරුෂයෙකි. පුරුෂ සිංහයෙකි. පුරුෂ නාගයෙකි. ආජානීය පුරුෂයෙකි. ප්‍රධානත්වය ඉසිලීමට සුදුසු පුරුෂයෙකි. අනන්තවූ ඥාන ඇත්තෙකි. අනන්තවූ තේජස් ඇත්තෙකි ආඪ්‍යවූ සප්තාර්‍ය්‍ය ධනය ඇති කෙනෙකි. නායකයෙකි. හික්මවන්නෙකි. අනුව හික්මවන්නෙකි. පනවන්නෙකි. වැටහීම් ඇති කරවන්නෙකි. බලවන්නෙකි. පහදවන්නෙකි. ඒ භාග්‍යවතුන් වහන්සේ නූපන් මග උපදවන්නෙකි. නොදන්නාවූ මාර්ගය හඳුන්වන්නෙකි නොකී මාර්ගය කියන්නෙකි මාර්ගය දත්සේක, මාර්ගයෙහි දක්ෂසේක. උන්වහන්සේගේ මාර්ගය අනුව පශ්චාත් ශ්‍රමණවූ දැන් ශ්‍රාවකයෝ වාසය කරත්. ඒ භාග්‍යවතුන් වහන්සේ දතයුත්ත දන්නාසේක. දැකියයුත්ත දක්නාසේක. පසැස් ඇත්තේ ඥානයෙන් යුක්තවූයේ බ්‍රහ්මනාමයෙන් යුක්තවූයේ වක්තෘවූයේ අර්ථය දැක්වූයේ අමෘතය දෙන්නේ ධර්මයට ස්වාමිවූයේනුයි උන්වහන්සේ තථාගත නමි.</p>
<p><a class='ref apz' id='apz69.4' href='#apz69.4'>APZ 69.4</a>ඒ භාග්‍යවතුන් වහන්සේගේ ප්‍රඥාවෙන් නොදැනගත් දෙයක් නොහැකි දෙයක් ප්‍රත්‍යක්ෂ නොකළ දෙයක් ස්පර්ශ නොකළ දෙයක් නැත. අතීතය, අනාගතය වර්තමානය පටන් සියලු ධර්මයෝ සියලු ආකාරයෙන් චතුරාර්‍ය්‍ය සත්‍යය අවබොධ කරගත් භාග්‍යවතුන් වහන්සේගේ ඥානමුඛය හමුවට පැමිණෙත්. යම්කිසි දැනගතයුතු ධර්මයක් දැනගත යුතුව ඇද්ද අත්වැඩ පිණිස හෝ පරවැඩ පිණිස අත්වැඩ පරවැඩ දෙකම පිණිස හෝ මෙලොව අර්ථය පිණීස හෝ පරලොව අර්ථය පිණිස හෝ නොගැඹුරු අර්ථය පිණිස හෝ ගැඹුරු අර්ථය පිණිස හෝ සැඟවූ අර්ථය පිණිස හෝ වැසුන අර්ථය පිණිස හෝ පැමිණීය යුතු අර්ථය පිණිස හෝ පැමිණෙනලද අර්ථය පිණිස හෝ වැරදි නොවන අර්ථය පිණිස හෝ කෙලෙස් නැති අර්ථය පිණිස හෝ පිරිසිදු අර්ථය පිණිස හෝ පරමාර්ථය පිණිස හෝ වෙයි. ඒ සියල්ල බුද්ධ ඥානයෙහි ඇතුළත්වෙයි. බුද්ධවූ භාග්‍යවතුන් වහන්සේගේ සියලු කාය කර්මය ඥානයෙහි ඇතුළත්වෙයි. සියලු වාක්කර්මය ඥානයෙහි ඇතුළත් වෙයි සියලු මනස් කර්මය ඥානයෙහි ඇතුලත්වෙයි. බුද්ධවූ භාග්‍යවතුන් වහන්සේගේ අතීතයෙහි ඥානය නොමඩිනලදී. අනාගතයෙහි ඥානය නොමඩිනලදී. පවත්නා කාලයෙහි ඥානය නොමඩිනලදී. දතයුතු දෙය යම් පමණද ඥානයත් එපමණය ඥානය යම් පමණක්ද දතයුතු දෙයත් එපමණය. ඥානය දතයුතු දෙය කෙළවරකොට ඇත්තේය. දතයුතුදෙය ඥානය කෙළවර කොට ඇත්තේය. දතයුතු දෙය ඉක්මවා ඥානය නොපවතියි. ඥානය ඉක්මවා දතයුතු දෙයක් නැත. ඒ ධර්මයෝ ඔවුනොවුන් සමසේ කෙළවරෙහි සිටියෝ වෙත්. යම්සේ පෙට්ටියක මනාකොට එකට සිටි පියන් දෙක යටි පියන උඩු පියන නොඉක්මවාද උඩුපියන යටිපියන නොඉක්මවාද ඔවුනොවුන් කෙළවරකොට ඇත්තේවේද, එපරිද්දෙන්ම බුද්ධවූ භාග්‍යවතුන් වහන්සේගේ දතයුතු දෙයද ඥානයද ඔවුනොවුන් සමසේ කෙළවර ඇත්තේවේ. දතයුතු දෙය යම් පමණද ඥානයද එපමණය. ඥානය යම්පමණද දතයුතු දෙයත් එපමණය. ඥානය දතයුතු දෙය කෙළවරකොට ඇත්තේය. දතයුතු දෙය ඥානය කෙළවරකොට ඇත්තේය. දතයුතු දෙය ඉක්මවා ඥානය නොපවතියි. ඥානය ඉක්මවා දතයුතු දෙය නොපවතියි. ඒ ධර්මයෝ ඔවුනොවුන් සමසේ කෙළවර ඇත්තෝ වෙත්.</p>
<p><a class='ref apz' id='apz69.5' href='#apz69.5'>APZ 69.5</a>බුද්ධවූ භාග්‍යවතුන් වහන්සේගේ ඥානය සියලු ධර්මයන්හි පවතියි. සියලු ධර්මයෝ බුද්ධවූ භාග්‍යවතුන් වහන්සේගේ ආවර්ජනයට බැඳුනේ වෙයි. බලාපොරොත්තුවට බැඳුනේ වෙයි. සිහි කිරීමට බැඳුනේ වෙයි. චිත්තොත්පාදයට බැඳුනේ වෙයි. සියලු සත්වයන් කෙරෙහි බුද්ධවූ භාග්‍යවතුන් වහන්සේගේ ඥානය වෙයි බුද්ධවූ භාග්‍යවතුන් වහන්සේ සියලු සත්වයන්ගේ වාසස්ථාන දනියි. අප්‍රකටව පවත්නා රාග ද්වෙෂාදිය දන්නාසේක. චරිත දනියි මිදීම දනියි. ස්වල්ප කෙලෙස් ඇති මහා කෙලෙස් ඇති තීක්ෂණවූ ඉන්ද්‍රිය ඇති, මෘදු ඉන්ද්‍රිය ඇති, යහපත් ආකාර ඇති නපුරු ආකාර ඇති මනාකොට හඳුන්වන සුදුසු නුසුදුසු සත්වයන් දන්නාසේක. දෙවියන් සහිත මරුන් සහිත, බඹුන් සහිත ලෝකයෙහි ශ්‍රමණ බ්‍රාහ්මණයන් සහිත ප්‍රජාව දෙවි මිනිස්සු බුද්ධ ඥානය ඇතුලත පරිවර්තනය වෙයි යම්සේ මහා සමුද්‍රය ඇතුළත තිමිංගලයන්ගේ පටන් යටත්පිරිසෙයින් මස් කැස්බෝ පවා පරිවර්තනය වෙත්ද, එපරිද්දෙන්ම දෙවියන් මරුන් බඹුන් සහිත ලෝකය, ශ්‍රමණ බ්‍රාහ්මණයන් සහිත ප්‍රජාව දෙවි මිනිස්සු බුද්ධ ඥානය ඇතුළත පරිවර්තනය වෙයි. යම්සේ ගුරුලාගේ පටන් යටත්පිරිසෙයින් කුඩාපක්ෂීහුපවා අහසේ පෙදෙසක පරිවර්තනය වෙත්ද එපරිද්දෙන්ම යම් බඳුවූ ශාරීපුත්‍රයන්වහන්සේ සමාන ඥානයෙන් යුක්තවූ ඔවුහුද ඒ බුද්ධ ඥානයාගේ ප්‍රදෙශයක පරිවර්තනය වෙයි. බුද්ධ ඥානය දෙවිමිනිසුන්ගේ නුවණ පැතිර මැඩසිටීමය. යම් ඒ නිපුණවූ කරණ ලද පරප්‍රවාද ඇති ඒ පරප්‍රවාදයන් විදීමෙන් ඇස් ලොම් අග පැලීම සේ විදින සියුම් නුවණ ඇති යම් ඒ ක්ෂත්‍රිය පණ්ඩිතයෝ වෙද්ද, බ්‍රාහ්මණ පණ්ඩිතයෝ වෙත්ද, ගෘහපති පණ්ඩිතයෝ වෙද්ද, ඔවුහු සැඟවුනාවූද, වැසුනාවූද, ප්‍රශ්නයන් නිපදවාගෙන තථාගතයන් වහන්සේ වෙත පැමිණ විචාරත්. ඒ ප්‍රශ්නයෝ භාග්‍යවතුන් වහන්සේ විසින් දක්නාලද කරුණු වෙත්. කියනලද්දේ විචාරණ ලද්දේමය. ඒ අදහස් බහා තබා ඔවුහු භාග්‍යවතුන් වහන්සේ වෙත පැමිණෙත්. ඉක්බිති භාග්‍යවතුන් වහන්සේ එහි යම් ඒ ප්‍රඥාවෙන් අතිශයින් බබළයි.</p>
<p class='endsutta'>පසූරසුත්තනිද්දෙසො අට්ඨමො.</p>
<footer>
<p><span class='author'>AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href='http://www.godage.com/'>Godage International Publishing</a>, who publish a print edition of this text.</p>
<p>Conversion from PDF was by Janaka of <a href='http://pitaka.lk/'>http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class='editor'>Ayya Kathrin Vimalañāṇī</span>.</p>
</footer>
</article>
</body>
</html>
