::: {#text lang="pi"}
::: {#mnd6 .section .sutta}
::: {.hgroup}
Mahāniddesa

Aṭṭhakavagga

# 6. Jarā­sutta­niddesa
:::

[]{#1 .sc}[]{#p_24Mn_415 .ms}Atha jarā­sutta­niddesaṃ vakkhati---

> []{#2 .sc}[]{#pts117 .pts}[]{#p_24Mn_416 .ms}[]{#msdiv39
> .msdiv}**Appaṃ vata jīvitaṃ idaṃ,**\
> **Oraṃ vassasatāpi [miyyati]{#note217 .var title="mīyati (bj)"};**\
> **Yo cepi aticca jīvati,**\
> **Atha kho so jarasāpi miyyati.**

[]{#3 .sc}[]{#p_24Mn_417 .ms}**Appaṃ vata jīvitaṃ idan**ti.
**Jīvitan**ti āyu ṭhiti yapanā yāpanā iriyanā vattanā pālanā jīvitaṃ
jīvitindriyaṃ. Api ca dvīhi kāraṇehi appakaṃ jīvitaṃ thokaṃ
jīvitaṃ---ṭhiti­parit­ta­tāya vā appakaṃ jīvitaṃ, sarasa­parit­ta­tāya
vā appakaṃ jīvitaṃ. Kathaṃ ṭhiti­parit­ta­tāya vā appakaṃ jīvitaṃ? Atīte
cittakkhaṇe jīvittha, na jīvati na jīvissati; anāgate cittakkhaṇe
jīvissati, na jīvati na jīvittha; paccuppanne cittakkhaṇe jīvati, na
jīvittha na jīvissati.

> []{#4 .sc}[]{#p_24Mn_418 .ms}"Jīvitaṃ attabhāvo ca,\
> sukhadukkhā ca kevalā;\
> Eka­cit­tasamā­yuttā,\
> lahuso vattate khaṇo.
>
> []{#5 .sc}[]{#p_24Mn_419 .ms}Cullā­sīti­sahas­sāni,\
> kappā tiṭṭhanti ye marū;\
> Na tveva tepi jīvanti,\
> dvīhi cittehi [saṃyutā]{#note219 .var
> title="samohitā (si, mr) | samāhitā (s1-3, pts1)"}.
>
> []{#6 .sc}[]{#pts118 .pts}[]{#p_24Mn_420 .ms}Ye niruddhā marantassa,\
> tiṭṭhamānassa vā idha;\
> Sabbepi sadisā khandhā,\
> gatā appaṭisandhikā.
>
> []{#7 .sc}[]{#p_24Mn_421 .ms}Anantarā ca ye bhaggā,\
> ye ca bhaggā anāgatā;\
> Tadantare niruddhānaṃ,\
> vesamaṃ natthi lakkhaṇe.
>
> []{#8 .sc}[]{#p_24Mn_422 .ms}Anibbattena na jāto,\
> paccuppannena jīvati;\
> Cittabhaggā mato loko,\
> paññatti paramatthiyā.
>
> []{#9 .sc}[]{#p_24Mn_423 .ms}Yathā ninnā pavattanti,\
> chandena pariṇāmitā;\
> Acchinnadhārā vattanti,\
> saḷāya­tana­pac­cayā.
>
> []{#10 .sc}[]{#p_24Mn_424 .ms}Anidhānagatā bhaggā,\
> puñjo natthi anāgate;\
> Nibbattā ye ca tiṭṭhanti,\
> āragge sāsapūpamā.
>
> []{#11 .sc}[]{#p_24Mn_425 .ms}Nibbattānañca dhammānaṃ,\
> bhaṅgo nesaṃ purakkhato;\
> Palokadhammā tiṭṭhanti,\
> purāṇehi amissitā.
>
> []{#12 .sc}[]{#p_24Mn_426 .ms}Adassanato āyanti,\
> bhaṅgā [gacchan­t­ya­dassa­naṃ]{#note220 .var
> title="gacchanti adassanaṃ (bj) | gacchanti dassanaṃ (s1-3, pts1, c1)"};\
> Vijjuppādova ākāse,\
> uppajjanti vayanti cā"ti.

[]{#13 .sc}[]{#p_24Mn_427 .ms}Evaṃ ṭhiti­parit­ta­tāya appakaṃ jīvitaṃ.

[]{#14 .sc}[]{#pts119 .pts}[]{#p_24Mn_428 .ms}Kathaṃ
sarasa­parit­ta­tāya appakaṃ jīvitaṃ? [Assā­sū­pani­baddhaṃ]{#note221
.var title="assā­su­pani­baddhaṃ (pts1) | assā­sū­pani­bandhaṃ (mr)"}
jīvitaṃ, passā­sū­pani­baddhaṃ jīvitaṃ, assāsa­passā­sū­pani­baddhaṃ
jīvitaṃ, mahā­bhū­tū­pani­baddhaṃ jīvitaṃ, kabaḷīkā­rāhā­rū­pani­baddhaṃ
jīvitaṃ, usmū­pani­baddhaṃ jīvitaṃ, viññā­ṇū­pani­baddhaṃ jīvitaṃ.
Mūlampi imesaṃ dubbalaṃ, pubbahetūpi imesaṃ dubbalā, ye paccayā tepi
dubbalā, yepi pabhāvikā tepi dubbalā, sahabhūpi imesaṃ dubbalā,
sampayogāpi imesaṃ dubbalā, sahajāpi imesaṃ dubbalā, yāpi payojikā sāpi
dubbalā. Aññamaññaṃ ime niccadubbalā, aññamaññaṃ anavaṭṭhitā ime.
Aññamaññaṃ paripātayanti ime, aññamaññassa hi natthi tāyitā, na cāpi
ṭhapenti aññamaññaṃ ime. Yopi nibbattako so na vijjati.

> []{#15 .sc}[]{#p_24Mn_429 .ms}"Na ca kenaci koci hāyati,\
> Gandhabbā ca ime hi sabbaso;\
> Purimehi pabhāvikā ime,\
> Yepi pabhāvikā te pure matā;\
> Purimāpi ca pacchimāpi ca,\
> Aññamaññaṃ na kadāci maddasaṃsū"ti.

[]{#16 .sc}[]{#p_24Mn_430 .ms}Evaṃ sarasa­parit­ta­tāya appakaṃ jīvitaṃ.

[]{#17 .sc}[]{#p_24Mn_431 .ms}Api ca [­cātuma­hārāji­kānaṃ]{#note222
.var title="cātum­mahārā­jikā­naṃ (bj, s1-3, pts1)"} devānaṃ jīvitaṃ
upādāya manussānaṃ appakaṃ jīvitaṃ parittaṃ jīvitaṃ thokaṃ jīvitaṃ
khaṇikaṃ jīvitaṃ lahukaṃ jīvitaṃ ittaraṃ jīvitaṃ anaddhanīyaṃ jīvitaṃ
naci­raṭṭhi­tikaṃ jīvitaṃ. Tāvatiṃsānaṃ devānaṃ ... pe ... yāmānaṃ
devānaṃ ... tusitānaṃ devānaṃ ... nimmānaratīnaṃ devānaṃ ...
­paranim­mita­vasavat­tī­naṃ devānaṃ ... brahma­kāyikā­naṃ devānaṃ
jīvitaṃ upādāya manussānaṃ appakaṃ jīvitaṃ parittaṃ jīvitaṃ thokaṃ
jīvitaṃ khaṇikaṃ jīvitaṃ lahukaṃ jīvitaṃ ittaraṃ jīvitaṃ anaddhanīyaṃ
jīvitaṃ naci­raṭṭhi­tikaṃ jīvitaṃ. Vuttañhetaṃ bhagavatā---" appamidaṃ,
bhikkhave, manussānaṃ āyu, gamaniyo samparāyo, mantāya boddhabbaṃ,
kattabbaṃ kusalaṃ, caritabbaṃ brahmacariyaṃ, natthi jātassa amaraṇaṃ.
Yo, bhikkhave, ciraṃ jīvati, so vassasataṃ appaṃ vā bhiyyo.

> []{#18 .sc}[]{#p_24Mn_432 .ms}Appamāyu manussānaṃ,\
> hīḷeyya naṃ suporiso;\
> Carey­yāditta­sīsova,\
> natthi maccussanāgamo.
>
> []{#19 .sc}[]{#p_24Mn_433 .ms}Accayanti ahorattā,\
> jīvitaṃ uparujjhati;\
> Āyu khiyyati maccānaṃ,\
> kunnadīnaṃva odakan"ti.

[]{#20 .sc}[]{#pts120 .pts}[]{#p_24Mn_434 .ms}Appaṃ vata jīvitaṃ idaṃ.

[]{#21 .sc}[]{#p_24Mn_435 .ms}**Oraṃ vassasatāpi miyyatī**ti.
Kalalakālepi cavati marati antaradhāyati vippalujjati, abbudakālepi
cavati marati antaradhāyati vippalujjati, pesikālepi cavati marati
antaradhāyati vippalujjati, ghanakālepi cavati marati antaradhāyati
vippalujjati, pasākhakālepi cavati marati antaradhāyati vippalujjati,
jātamattopi cavati marati antaradhāyati vippalujjati,
[sūtigharepi]{#note224 .var
title="pasūtigharepi (s1-3, pts1) | sūtikagharepi (mr)"} cavati marati
antaradhāyati vippalujjati, addhamāsikopi cavati marati antaradhāyati
vippalujjati, māsikopi cavati marati antaradhāyati vippalujjati,
dvemāsikopi ... temāsikopi ... catumāsikopi ... pañcamāsikopi cavati
marati antaradhāyati vippalujjati, chamāsikopi ... sattamāsikopi ...
aṭṭhamāsikopi ... navamāsikopi ... dasamāsikopi ... saṃ­vaccha­rikopi
cavati marati antaradhāyati vippalujjati, dvevassikopi ... tivassikopi
... catuvassikopi ... pañcavassikopi ... chavassikopi ... sattavassikopi
... aṭṭhavassikopi ... navavassikopi ... dasavassikopi ...
vīsativas­si­kopi ... tiṃsavassikopi ... cat­tārīsa­vassi­kopi ...
paññā­sa­vassi­kopi ... saṭṭhi­vassi­kopi ... sat­tativas­si­kopi ...
asītivassikopi ... navuti­vassi­kopi cavati marati antaradhāyati
vippalujjatīti---oraṃ vassasatāpi miyyati.

[]{#22 .sc}[]{#pts121 .pts}[]{#p_24Mn_436 .ms}**Yo cepi aticca
jīvatī**ti. Yo vassasataṃ atikkamitvā jīvati so ekaṃ vā vassaṃ jīvati,
dve vā vassāni jīvati, tīṇi vā vassāni jīvati, cattāri vā vassāni
jīvati, pañca vā vassāni jīvati ... pe ... dasa vā vassāni jīvati,
vīsati vā vassāni jīvati, tiṃsaṃ vā vassāni jīvati, cattārīsaṃ vā
vassāni jīvatīti---yo cepi aticca jīvati. **Atha kho so jarasāpi
miyyatī**ti. Yadā jiṇṇo hoti vuddho mahallako addhagato vayoanuppatto
khaṇḍadanto palitakeso vilūnaṃ [khalitasiro]{#note225 .var
title="khalitaṃsiro (bj) | khālitasiro (pts1)"} valinaṃ
tila­kāhata­gatto vaṅko bhoggo daṇḍaparāyano, so jarāyapi cavati marati
antaradhāyati vippalujjati, natthi maraṇamhā mokkho.

> []{#23 .sc}[]{#p_24Mn_437 .ms}"Phalānamiva pakkānaṃ,\
> pāto [patanato]{#note227 .var title="papatato (bj)"} bhayaṃ;\
> Evaṃ jātāna maccānaṃ,\
> niccaṃ maraṇato bhayaṃ.
>
> []{#24 .sc}[]{#p_24Mn_438 .ms}Yathāpi kumbhakārassa,\
> kataṃ mat­tika­bhāja­naṃ;\
> Sabbaṃ bheda­na­pariyan­taṃ,\
> evaṃ maccāna jīvitaṃ.
>
> []{#25 .sc}[]{#p_24Mn_439 .ms}Daharā ca mahantā ca,\
> ye bālā ye ca paṇḍitā;\
> Sabbe maccuvasaṃ yanti,\
> sabbe maccuparāyanā.
>
> []{#26 .sc}[]{#p_24Mn_440 .ms}Tesaṃ maccuparetānaṃ,\
> gacchataṃ paralokato;\
> Na pitā tāyate puttaṃ,\
> ñātī vā pana ñātake.
>
> []{#27 .sc}[]{#p_24Mn_441 .ms}Pekkhataññeva ñātīnaṃ,\
> passa lālappataṃ puthu;\
> Ekamekova maccānaṃ,\
> govajjho viya niyyati;\
> Evamabbhāhato loko,\
> maccunā ca jarāya cā"ti.

[]{#28 .sc}[]{#p_24Mn_442 .ms}Atha kho so jarasāpi miyyati.

[]{#29 .sc}[]{#p_24Mn_443 .ms}Tenāha bhagavā---

> []{#30 .sc}[]{#p_24Mn_444 .ms}"Appaṃ vata jīvitaṃ idaṃ,\
> Oraṃ vassasatāpi miyyati;\
> Yo cepi aticca jīvati,\
> Atha kho so jarasāpi miyyatī"ti.
>
> []{#31 .sc}[]{#p_24Mn_445 .ms}[]{#msdiv40 .msdiv}**Socanti janā
> mamāyite,**\
> **Na hi santi niccā pariggahā;**\
> **[Vinābhāvaṃ santamevidaṃ]{#note229 .var
> title="vinā­bhāva­santa­me­vidaṃ (s1-3 ^snp4.6#1128 [Jarāsutta])"},**\
> **Iti disvā nāgāramāvase.**

[]{#32 .sc}[]{#pts122 .pts}[]{#p_24Mn_446 .ms}**Socanti janā
mamāyite**ti. **Janā**ti khattiyā ca brāhmaṇā ca vessā ca suddā ca
gahaṭṭhā ca pabbajitā ca devā ca manussā ca. **Mamattā**ti dve
mamattā---taṇhā­mamat­tañca diṭṭhi­mamat­tañca ... pe ... idaṃ
taṇhāmamattaṃ ... pe ... idaṃ diṭṭhimamattaṃ. Mamāyitaṃ vatthuṃ
acche­dasaṅki­nopi socanti, acchijjantepi socanti, acchinnepi socanti.
Mamāyitaṃ vatthuṃ vipari­ṇāma­saṅki­nopi socanti, vipari­ṇāman­tepi
socanti, vipariṇatepi socanti kilamanti paridevanti urattāḷiṃ kandanti
sammohaṃ āpajjantīti---socanti janā mamāyite.

[]{#33 .sc}[]{#p_24Mn_447 .ms}**Na hi santi niccā pariggahā**ti. Dve
pariggahā---taṇhāpariggaho ca diṭṭhi­parig­gaho ca ... pe ... ayaṃ
taṇhāpariggaho ... pe ... ayaṃ diṭṭhi­parig­gaho. Taṇhāpariggaho anicco
saṅkhato paṭic­ca­samup­panno khayadhammo vayadhammo virāgadhammo
nirodhadhammo vipari­ṇāma­dhammo. Diṭṭhi­parig­gahopi anicco saṅkhato
paṭic­ca­samup­panno khayadhammo vayadhammo virāgadhammo nirodhadhammo
vipari­ṇāma­dhammo. Vuttañhetaṃ bhagavatā---" passatha no tumhe,
bhikkhave, taṃ pariggahaṃ yvāyaṃ pariggaho nicco dhuvo sassato
avi­pari­ṇāma­dhammo sassatisamaṃ tatheva tiṭṭheyyā"ti? "No hetaṃ,
bhante". "Sādhu, bhikkhave. Ahampi kho taṃ, bhikkhave, pariggahaṃ na
samanupassāmi, yvāyaṃ pariggaho nicco dhuvo sassato avi­pari­ṇāma­dhammo
sassatisamaṃ tatheva tiṭṭheyyā"ti. Pariggahā niccā dhuvā sassatā
avi­pari­ṇāma­dhammā natthi na santi na saṃvijjanti na labbhantīti---na
hi santi niccā pariggahā.

[]{#34 .sc}[]{#pts123 .pts}[]{#p_24Mn_448 .ms}**Vinābhāvaṃ
santamevidan**ti. Nānābhāve vinābhāve aññathābhāve sante saṃvijjamāne
upalab­bhi­yamāne. Vuttañhetaṃ bhagavatā ---" alaṃ, ānanda. Mā soci mā
paridevi. Nanu etaṃ, [ānanda, mayā paṭikacceva]{#note232 .var
title="ānanda paṭigacceva (bj)"} akkhātaṃ---'sabbeheva piyehi manāpehi
nānābhāvo vinābhāvo aññathābhāvo. Taṃ kutettha, ānanda, labbhā---yaṃ taṃ
jātaṃ bhūtaṃ saṅkhataṃ palokadhammaṃ taṃ vata mā palujjī'ti. Netaṃ
ṭhānaṃ vijjati. Purimānaṃ purimānaṃ khandhānaṃ dhātūnaṃ āyatanānaṃ
vipari­ṇāmañ­ñathā­bhāvā pacchimā pacchimā khandhā ca dhātuyo ca
āyatanāni ca pavattantī"ti---vinābhāvaṃ santamevidaṃ.

[]{#35 .sc}[]{#p_24Mn_449 .ms}**Iti disvā nāgāramāvase**ti. **Itī**ti
padasandhi padasaṃsaggo padapāripūrī akkha­ra­sama­vāyo
byañ­jana­siliṭ­ṭhatā padānupubbatā metaṃ. **Itī**ti iti disvā passitvā
tulayitvā tīrayitvā vibhāvayitvā vibhūtaṃ katvā mamattesūti---iti disvā.
**Nāgāramāvase**ti sabbaṃ ­gharāvā­sa­pali­bodhaṃ chinditvā
putta­dāra­pali­bodhaṃ chinditvā ñātipalibodhaṃ chinditvā
mittā­macca­pali­bodhaṃ chinditvā sanni­dhi­pali­bodhaṃ chinditvā
kesamassuṃ ohāretvā kāsāyāni vatthāni acchādetvā agārasmā anagāriyaṃ
pabbajitvā akiñcanabhāvaṃ upagantvā eko careyya vihareyya iriyeyya
vatteyya pāleyya yapeyya yāpeyyāti---iti disvā nāgāramāvase.

[]{#36 .sc}[]{#p_24Mn_450 .ms}Tenāha bhagavā---

> []{#37 .sc}[]{#p_24Mn_451 .ms}"Socanti janā mamāyite,\
> Na hi santi niccā pariggahā;\
> Vinābhāvaṃ santamevidaṃ,\
> Iti disvā nāgāramāvase"ti.
>
> []{#38 .sc}[]{#p_24Mn_452 .ms}[]{#msdiv41 .msdiv}**Maraṇenapi taṃ
> [pahīyati]{#note234 .var title="pahiyyati (mr)"},**\
> **Yaṃ puriso mamidanti maññati;**\
> **[Etampi viditvāna]{#note235 .var
> title="etaṃ disvāna (bj, mr) | etampi viditvā (s1-3, pts1)"}
> paṇḍito,**\
> **Na mamattāya nametha māmako.**

[]{#39 .sc}[]{#pts124 .pts}[]{#p_24Mn_453 .ms}**Maraṇenapi taṃ
pahīyatī**ti. **Maraṇan**ti yā tesaṃ tesaṃ sattānaṃ tamhā tamhā
sattanikāyā cuti cavanatā bhedo antaradhānaṃ maccumaraṇaṃ kālaṃkiriyā
khandhānaṃ bhedo kaḷevarassa nikkhepo jīvi­tin­driyas­supac­chedo.
**Tan**ti rūpagataṃ vedanāgataṃ saññāgataṃ saṅkhāragataṃ viññāṇagataṃ.
**Pahīyatī**ti pahīyati jahīyati vijahīyati antaradhāyati vippalujjati.
Bhāsitampi hetaṃ---

> []{#40 .sc}[]{#p_24Mn_454 .ms}"Pubbeva maccaṃ vijahanti bhogā,\
> Maccova ne pubbataraṃ jahāti;\
> Asassatā bhogino kāmakāmī,\
> Tasmā na socāmahaṃ sokakāle.
>
> []{#41 .sc}[]{#p_24Mn_455 .ms}Udeti āpūrati veti cando,\
> Atthaṃ tapetvāna paleti sūriyo;\
> Viditā mayā sattuka lokadhammā,\
> Tasmā na socāmahaṃ sokakāle"ti.

[]{#42 .sc}[]{#p_24Mn_456 .ms}**Maraṇenapi taṃ pahīyati.** **Yaṃ puriso
mamidanti maññatī**ti. **Yan**ti rūpagataṃ vedanāgataṃ saññāgataṃ
saṅkhāragataṃ viññāṇagataṃ. **Puriso**ti saṅkhā samaññā paññatti
[vohāro]{#note238 .var title="lokavohāro (s1-3, pts1)"} nāmaṃ nāmakammaṃ
nāmadheyyaṃ nirutti byañjanaṃ abhilāpo. **Mamidanti maññatī**ti
taṇhāmaññanāya maññati, diṭṭhi­mañña­nāya maññati, mānamaññanāya
maññati, kilesa­mañña­nāya maññati, ­ducca­rita­mañña­nāya maññati,
payoga­mañña­nāya maññati, vipāka­mañña­nāya maññatīti---yaṃ puriso
mamidanti maññati.

[]{#43 .sc}[]{#p_24Mn_457 .ms}**Etampi viditvāna paṇḍito**ti. Etaṃ
ādīnavaṃ ñatvā jānitvā tulayitvā tīrayitvā vibhāvayitvā vibhūtaṃ katvā
mamattesūti, etampi viditvā paṇḍito dhīro paṇḍito paññavā buddhimā ñāṇī
vibhāvī medhāvīti---etampi viditvāna paṇḍito.

[]{#44 .sc}[]{#pts125 .pts}[]{#p_24Mn_458 .ms}**Na mamattāya nametha
māmako**ti. **Mamattā**ti dve mamattā---taṇhā­mamat­tañca
diṭṭhi­mamat­tañca ... pe ... idaṃ taṇhāmamattaṃ ... pe ... idaṃ
diṭṭhimamattaṃ. **Māmako**ti buddhamāmako dhammamāmako saṃghamāmako. So
bhagavantaṃ mamāyati, bhagavā taṃ puggalaṃ pariggaṇhāti. Vuttañhetaṃ
bhagavatā---" ye te, bhikkhave, bhikkhū kuhā [thaddhā]{#note240 .var
title="baddhā (mr)"} lapā siṅgī unnaḷā asamāhitā, na me te, bhikkhave,
bhikkhū māmakā; apagatā ca te, bhikkhave, bhikkhū imasmā dhammavinayā.
Na ca te imasmiṃ dhammavinaye vuddhiṃ virūḷhiṃ vepullaṃ āpajjanti. Ye ca
kho te, bhikkhave, bhikkhū nikkuhā nillapā dhīrā atthaddhā susamāhitā,
te kho me, bhikkhave, bhikkhū māmakā; anapagatā ca te, bhikkhave,
bhikkhū imasmā dhammavinayā. Te ca imasmiṃ dhammavinaye vuddhiṃ virūḷhiṃ
vepullaṃ āpajjanti.

> []{#45 .sc}[]{#p_24Mn_459 .ms}Kuhā thaddhā lapā siṅgī,\
> unnaḷā asamāhitā;\
> Na te dhamme virūhanti,\
> sammā­sambud­dha­desite.
>
> []{#46 .sc}[]{#p_24Mn_460 .ms}Nikkuhā nillapā dhīrā,\
> atthaddhā susamāhitā;\
> Te ve dhamme virūhanti,\
> sammā­sambud­dha­desite".

[]{#47 .sc}[]{#p_24Mn_461 .ms}**Na mamattāya nametha māmako**ti. Māmako
taṇhāmamattaṃ pahāya diṭṭhimamattaṃ paṭi­nissaj­jitvā mamattāya na
nameyya na onameyya, na tanninno assa na tappoṇo na tappabbhāro na
tadadhimutto na tadadhipa­tey­yoti---na mamattāya nametha māmako.

[]{#48 .sc}[]{#p_24Mn_462 .ms}Tenāha bhagavā---

> []{#49 .sc}[]{#p_24Mn_463 .ms}"Maraṇenapi taṃ pahīyati,\
> Yaṃ puriso mamidanti maññati;\
> Etampi viditvāna paṇḍito,\
> Na mamattāya nametha māmako"ti.
>
> []{#50 .sc}[]{#pts126 .pts}[]{#p_24Mn_464 .ms}[]{#msdiv42
> .msdiv}**Supinena yathāpi saṅgataṃ,**\
> **Paṭibuddho puriso na passati;**\
> **Evampi piyāyitaṃ janaṃ,**\
> **Petaṃ [kālaṅkataṃ]{#note243 .var title="kālakataṃ (bj, s1-3, pts1)"}
> na passati.**

[]{#51 .sc}[]{#p_24Mn_465 .ms}**Supinena yathāpi saṅgatan**ti. Saṅgataṃ
samāgataṃ samāhitaṃ sannipatitanti---supinena yathāpi saṅgataṃ.
**Paṭibuddho puriso na passatī**ti yathā puriso supinagato candaṃ
passati, sūriyaṃ passati, mahāsamuddaṃ passati, sineruṃ pabbatarājānaṃ
passati, hatthiṃ passati, assaṃ passati, rathaṃ passati, pattiṃ passati,
senābyūhaṃ passati, ārāma­rāma­ṇeyya­kaṃ passati, vana­rāma­ṇeyya­kaṃ
... bhūmi­rāma­ṇeyya­kaṃ ... pok­kha­ra­ṇī­rāma­ṇeyya­kaṃ passati;
paṭibuddho na kiñci passatīti---paṭibuddho puriso na passati.

[]{#52 .sc}[]{#p_24Mn_466 .ms}**Evampi piyāyitaṃ janan**ti. **Evan**ti
opamma­sam­paṭi­pāda­naṃ. **Piyāyitaṃ janan**ti mamāyitaṃ janaṃ mātaraṃ
vā pitaraṃ vā bhātaraṃ vā bhaginiṃ vā puttaṃ vā dhītaraṃ vā mittaṃ vā
amaccaṃ vā ñātiṃ vā sālohitaṃ vāti---evampi piyāyitaṃ janaṃ.

[]{#53 .sc}[]{#p_24Mn_467 .ms}**Petaṃ kālaṅkataṃ na passatī**ti.
**Peto** vuccati mato. Kālaṅkataṃ na passati na dakkhati nādhigacchati
na vindati na paṭilabhatīti---petaṃ kālaṅkataṃ na passati.

[]{#54 .sc}[]{#p_24Mn_468 .ms}Tenāha bhagavā---

> []{#55 .sc}[]{#p_24Mn_469 .ms}"Supinena yathāpi saṅgataṃ,\
> Paṭibuddho puriso na passati;\
> Evampi piyāyitaṃ janaṃ,\
> Petaṃ kālaṅkataṃ na passatī"ti.
>
> []{#56 .sc}[]{#pts127 .pts}[]{#p_24Mn_470 .ms}[]{#msdiv43
> .msdiv}**Diṭṭhāpi sutāpi te janā,**\
> **Yesaṃ nāmamidaṃ pavuccati;**\
> **[Nāmaṃ­yevā­va­sissati]{#note245 .var
> title="nāmamevā'vasissati (bj, s1-3, pts1)"},**\
> **Akkheyyaṃ petassa jantuno.**

[]{#57 .sc}[]{#p_24Mn_471 .ms}**Diṭṭhāpi sutāpi te janā**ti.
**Diṭṭhā**ti ye cak­khu­viñ­ñā­ṇā­bhisam­bhūtā. **Sutā**ti ye
sota­viñ­ñā­ṇā­bhisam­bhūtā. **Te janā**ti khattiyā ca brāhmaṇā ca vessā
ca suddā ca gahaṭṭhā ca pabbajitā ca devā ca manussā cāti---diṭṭhāpi
sutāpi te janā.

[]{#58 .sc}[]{#p_24Mn_472 .ms}**Yesaṃ nāmamidaṃ pavuccatī**ti.
**Yesan**ti yesaṃ khattiyānaṃ brāhmaṇānaṃ vessānaṃ suddānaṃ gahaṭṭhānaṃ
pabbajitānaṃ devānaṃ manussānaṃ. **Nāman**ti saṅkhā samaññā paññatti
vohāro nāmaṃ nāmakammaṃ nāmadheyyaṃ nirutti byañjanaṃ abhilāpo.
**Pavuccatī**ti vuccati pavuccati kathīyati bhaṇīyati dīpīyati
voharīyatīti---yesaṃ nāmamidaṃ pavuccati.

[]{#59 .sc}[]{#p_24Mn_473 .ms}**Nāmaṃ­yevā­va­sissati akkheyyan**ti.
Rūpagataṃ vedanāgataṃ saññāgataṃ saṅkhāragataṃ viññāṇagataṃ pahīyati
jahīyati vijahīyati antaradhāyati vippalujjati, nāmaṃ­yevā­va­sissati.
**Akkheyyan**ti. Akkhātuṃ kathetuṃ bhaṇituṃ dīpayituṃ
voharitunti---nāmaṃ evāvasissati akkheyyaṃ. **Petassa jantuno**ti.
**Petassā**ti matassa kālaṅkatassa. **Jantuno**ti sattassa narassa
mānavassa posassa puggalassa jīvassa jāgussa jantussa indagussa
manujassāti---petassa jantuno.

[]{#60 .sc}[]{#p_24Mn_474 .ms}Tenāha bhagavā---

> []{#61 .sc}[]{#p_24Mn_475 .ms}"Diṭṭhāpi sutāpi te janā,\
> Yesaṃ nāmamidaṃ pavuccati;\
> Nāmaṃ­yevā­va­sissati,\
> Akkheyyaṃ petassa jantuno"ti.
>
> []{#62 .sc}[]{#pts128 .pts}[]{#p_24Mn_476 .ms}[]{#msdiv44
> .msdiv}**Sokap­pari­deva­maccha­raṃ,**\
> **Na [pajahanti]{#note247 .var
> title="jahanti (bj, s1-3 ^snp4.6#1132 [Jarāsutta])"} giddhā
> mamāyite;**\
> **Tasmā munayo pariggahaṃ,**\
> **Hitvā acariṃsu khemadassino.**

[]{#63 .sc}[]{#pts129 .pts}[]{#p_24Mn_477
.ms}**Sokap­pari­deva­maccha­raṃ na pajahanti giddhā mamāyite**ti.
**Soko**ti ñātibyasanena vā phuṭṭhassa bhogabyasanena vā phuṭṭhassa
rogabyasanena vā phuṭṭhassa sīlabyasanena vā phuṭṭhassa
diṭṭhib­yasa­nena vā phuṭṭhassa aññata­rañ­ñata­rena byasanena
samannāgatassa aññata­rañ­ñata­rena dukkhadhammena phuṭṭhassa soko
socanā socitattaṃ antosoko antoparisoko [antodāho antoparidāho]{#note248
.var title="antoḍāho antopariḍāho (s1-3, pts1)"} cetaso parijjhāyanā
domanassaṃ sokasallaṃ. **Paridevo**ti ñātibyasanena vā phuṭṭhassa ... pe
... diṭṭhib­yasa­nena vā phuṭṭhassa aññata­rañ­ñata­rena byasanena
samannāgatassa aññata­rañ­ñata­rena dukkhadhammena phuṭṭhassa ādevo
paridevo ādevanā paridevanā ādevitattaṃ paridevitattaṃ vācā palāpo
vippalāpo lālappo lālappāyanā lālap­pāyitat­taṃ. **Macchariyan**ti pañca
macchariyāni---āvāsa­maccha­ri­yaṃ, kula­maccha­ri­yaṃ,
lābha­maccha­ri­yaṃ, vaṇṇa­maccha­ri­yaṃ, dhamma­maccha­ri­yaṃ. Yaṃ
evarūpaṃ macchariyaṃ maccharāyanā maccha­rā­yi­tattaṃ vevicchaṃ
kadariyaṃ kaṭukañcukatā aggahitattaṃ cittassa---idaṃ vuccati
macchariyaṃ. Api ca khan­dha­maccha­ri­yampi macchariyaṃ,
dhātu­maccha­ri­yampi macchariyaṃ, āyata­na­maccha­ri­yampi macchariyaṃ
gāho---idaṃ vuccati macchariyaṃ. Gedho vuccati taṇhā. Yo rāgo sārāgo ...
pe ... abhijjhā lobho akusalamūlaṃ. **Mamattā**ti dve
mamattā---taṇhā­mamat­tañca diṭṭhi­mamat­tañca ... pe ... idaṃ
taṇhāmamattaṃ ... pe ... idaṃ diṭṭhimamattaṃ. Mamāyitaṃ vatthuṃ
acche­dasaṅki­nopi socanti, acchijjantepi socanti, acchinnepi socanti,
mamāyitaṃ vatthuṃ vipari­ṇāma­saṅki­nopi socanti, vipari­ṇāman­tepi
socanti, vipariṇatepi socanti, mamāyitaṃ vatthuṃ acche­dasaṅki­nopi
paridevanti, acchijjantepi paridevanti, acchinnepi paridevanti.
Mamāyitaṃ vatthuṃ vipari­ṇāma­saṅki­nopi paridevanti, vipari­ṇāman­tepi
paridevanti, vipariṇatepi paridevanti. Mamāyitaṃ vatthuṃ rakkhanti
gopenti pariggaṇhanti mamāyanti maccharāyanti; mamāyitasmiṃ vatthusmiṃ
sokaṃ na jahanti, paridevaṃ na jahanti, macchariyaṃ na jahanti, gedhaṃ
na jahanti na pajahanti na vinodenti na byantiṃ karonti na anabhāvaṃ
gamentīti--- sokap­pari­deva­maccha­raṃ na pajahanti giddhā mamāyite.

[]{#64 .sc}[]{#pts130 .pts}[]{#p_24Mn_478 .ms}**Tasmā munayo pariggahaṃ,
hitvā acariṃsu khemadassino**ti. **Tasmā**ti tasmā taṃkāraṇā taṃhetu
tappaccayā taṃnidānā etaṃ ādīnavaṃ sampassamānā mamattesūti---tasmā.
**Munayo**ti **monaṃ** vuccati ñāṇaṃ. Yā paññā pajānanā ... pe ... amoho
dhammavicayo sammādiṭṭhi. Tena ñāṇena samannāgatā munayo monappattā.
Tīṇi moneyyāni---kāyamoneyyaṃ, vacīmoneyyaṃ, manomoneyyaṃ ... pe ...
saṅga­jāla­maticca so muni. **Pariggaho**ti dve
pariggahā---taṇhāpariggaho ca diṭṭhi­parig­gaho ca ... pe ... ayaṃ
taṇhāpariggaho ... pe ... ayaṃ diṭṭhi­parig­gaho. Munayo
taṇhā­parig­gahaṃ pariccajitvā diṭṭhi­parig­gahaṃ paṭi­nissaj­jitvā
cajitvā pajahitvā vinodetvā byantiṃ karitvā anabhāvaṃ gametvā acariṃsu
vihariṃsu iriyiṃsu vattiṃsu pāliṃsu yapiṃsu yāpiṃsu. **Khemadassino**ti
**khemaṃ** vuccati amataṃ nibbānaṃ. Yo so sabba­saṅ­khā­ra­sama­tho
sabbū­padhipa­ṭi­nissaggo taṇhakkhayo virāgo nirodho nibbānaṃ.
**Khemadassino**ti khemadassino tāṇadassino leṇadassino saraṇadassino
abhayadassino accutadassino amatadassino nib­bā­na­dassi­noti---tasmā
munayo pariggahaṃ hitvā acariṃsu khemadassino.

[]{#65 .sc}[]{#p_24Mn_479 .ms}Tenāha bhagavā---

> []{#66 .sc}[]{#p_24Mn_480 .ms}"Sokap­pari­deva­maccha­raṃ,\
> Na jahanti giddhā mamāyite;\
> Tasmā munayo pariggahaṃ,\
> Hitvā acariṃsu khemadassino"ti.
>
> []{#67 .sc}[]{#p_24Mn_481 .ms}[]{#msdiv45 .msdiv}**Pati­līna­carassa
> bhikkhuno,**\
> **Bhajamānassa vivittamāsanaṃ;**\
> **Sāmaggiyamāhu tassa taṃ,**\
> **Yo attānaṃ bhavane na dassaye.**

[]{#68 .sc}[]{#pts131 .pts}[]{#p_24Mn_482 .ms}**Pati­līna­carassa
bhikkhuno**ti. Patilīnacarā vuccanti satta [sekkhā]{#note250 .var
title="sekhā (bj, s1-3, pts1, mr)"}. Arahā patilīno. Kiṃkāraṇā
patilīnacarā vuccanti satta sekkhā? Te tato tato cittaṃ patilīnentā
patikuṭentā pativaṭṭentā [sanniruddhantā]{#note251 .var
title="sannirumbhentā (bj)"} sanniggaṇhantā sannivārentā rakkhantā
gopentā caranti vicaranti viharanti iriyanti vattenti pālenti yapenti
yāpenti, cakkhudvāre cittaṃ patilīnentā patikuṭentā pativaṭṭentā
sanniruddhantā sanniggaṇhantā sannivārentā rakkhantā gopentā caranti
vicaranti viharanti iriyanti vattenti pālenti yapenti yāpenti, sotadvāre
cittaṃ ... pe ... ghānadvāre cittaṃ ... jivhādvāre cittaṃ ... kāyadvāre
cittaṃ ... manodvāre cittaṃ patilīnentā patikuṭentā pativaṭṭentā
sanniruddhantā sanniggaṇhantā sannivārentā rakkhantā gopentā caranti
vicaranti viharanti iriyanti vattenti pālenti yapenti yāpenti. Yathā
kukkuṭapattaṃ vā nhārudaddulaṃ vā aggimhi pakkhittaṃ patilīyati
patikuṭati pativaṭṭati na sampasāriyati; evamevaṃ tato tato cittaṃ
patilīnentā patikuṭentā pativaṭṭentā sanniruddhantā sanniggaṇhantā
sannivārentā rakkhantā gopentā caranti vicaranti viharanti iriyanti
vattenti pālenti yapenti yāpenti, cakkhudvāre cittaṃ ... sotadvāre
cittaṃ ... ghānadvāre cittaṃ ... jivhādvāre cittaṃ ... kāyadvāre cittaṃ
... manodvāre cittaṃ patilīnentā patikuṭentā pativaṭṭentā sanniruddhantā
sanniggaṇhantā sannivārentā rakkhantā gopentā caranti vicaranti
viharanti iriyanti vattenti pālenti yapenti yāpenti. Taṃkāraṇā
patilīnacarā vuccanti satta sekkhā. **Bhikkhuno**ti
puthuj­jana­kal­yāṇa­kassa vā bhikkhuno sekkhassa vā bhikkhunoti---
pati­līna­carassa bhikkhuno.

[]{#69 .sc}[]{#p_24Mn_483 .ms}**Bhajamānassa vivittamāsanan**ti
**āsanaṃ** vuccati yattha nisīdanti---mañco pīṭhaṃ bhisi taṭṭikā
cammakhaṇḍo tiṇasanthāro paṇṇasanthāro palālasanthāro. Taṃ āsanaṃ
asappā­ya­rūpa­dassa­nena rittaṃ vivittaṃ pavivittaṃ,
asappā­ya­sad­dassava­nena rittaṃ vivittaṃ pavivittaṃ,
asappā­ya­gandha­ghāya­nena ... asappā­ya­ra­sasāya­nena ...
asappā­ya­phoṭṭhab­ba­phusa­nena ... asappāyehi pañcahi kāmaguṇehi
rittaṃ vivittaṃ pavivittaṃ. Taṃ vivittaṃ āsanaṃ bhajato sambhajato
sevato nisevato saṃsevato paṭisevatoti---bhajamānassa vivittamāsanaṃ.

[]{#70 .sc}[]{#pts132 .pts}[]{#p_24Mn_484 .ms}**Sāmaggiyamāhu tassa taṃ,
yo attānaṃ bhavane na dassaye**ti. **Sāmaggiyo**ti tisso
sāmaggiyo---gaṇasāmaggī, dhammasāmaggī, ana­bhi­nib­bat­ti­sāmaggī.
Katamā gaṇasāmaggī? Bahū cepi bhikkhū samaggā sammodamānā avivadamānā
khīrodakībhūtā aññamaññaṃ piyacakkhūhi sampassantā viharanti---ayaṃ
gaṇasāmaggī. Katamā dhammasāmaggī? Cattāro satipaṭṭhānā, cattāro
sammappadhānā, cattāro iddhipādā, pañcindriyāni, pañca balāni, satta
bojjhaṅgā, ariyo aṭṭhaṅgiko maggo. Te ekato pakkhandanti pasīdanti
sampatiṭṭhanti vimuccanti; na tesaṃ dhammānaṃ vivādo pavivādo
atthi---ayaṃ dhammasāmaggī. Katamā ana­bhi­nib­bat­ti­sāmaggī? Bahū cepi
bhikkhū anupādisesāya nibbānadhātuyā parinibbāyanti; na [tesaṃ]{#note252
.var title="tena (bj, pts1)"} nibbānadhātuyā ūnattaṃ vā puṇṇattaṃ vā
paññāyati---ayaṃ ana­bhi­nib­bat­ti­sāmaggī. **Bhavane**ti nerayikānaṃ
nirayo bhavanaṃ, tiracchā­na­yoni­kānaṃ tiracchānayoni bhavanaṃ,
petti­visa­yi­kānaṃ pettivisayo bhavanaṃ, manussānaṃ manussaloko
bhavanaṃ, devānaṃ devaloko bhavananti. **Sāmaggiyamāhu tassa taṃ, yo
attānaṃ bhavane na dassaye**ti. Tassesā sāmaggī etaṃ channaṃ etaṃ
patirūpaṃ etaṃ anucchavikaṃ etaṃ anulomaṃ, yo evaṃ paṭicchanne niraye
attānaṃ na dasseyya, tiracchā­na­yoni­yaṃ attānaṃ na dasseyya,
pettivisaye attānaṃ na dasseyya, manussaloke attānaṃ na dasseyya,
devaloke attānaṃ na dasseyyāti evamāhaṃsu evaṃ kathenti evaṃ bhaṇanti
evaṃ dīpayanti evaṃ voharantīti---sāmaggiyamāhu tassa taṃ, yo attānaṃ
bhavane na dassaye.

[]{#71 .sc}[]{#p_24Mn_485 .ms}Tenāha bhagavā---

> []{#72 .sc}[]{#p_24Mn_486 .ms}"Pati­līna­carassa bhikkhuno,\
> Bhajamānassa vivittamāsanaṃ;\
> Sāmaggiyamāhu tassa taṃ,\
> Yo attānaṃ bhavane na dassaye"ti.
>
> []{#73 .sc}[]{#pts133 .pts}[]{#p_24Mn_487 .ms}[]{#msdiv46
> .msdiv}**Sabbattha munī anissito,**\
> **Na piyaṃ kubbati nopi appiyaṃ;**\
> **Tasmiṃ pari­deva­maccha­raṃ,**\
> **Paṇṇe vāri yathā na limpati.**

[]{#74 .sc}[]{#p_24Mn_488 .ms}**Sabbattha munī anissito**ti. Sabbaṃ
vuccati dvāda­sāyata­nāni---cakkhuñceva rūpā ca, sotañca saddā ca,
ghānañca gandhā ca, jivhā ca rasā ca, kāyo ca phoṭṭhabbā ca, mano ca
dhammā ca. **Munī**ti. Monaṃ vuccati ñāṇaṃ ... pe ... saṅga­jāla­maticca
so muni. **Anissito**ti. Dve nissayā---taṇhānissayo ca diṭṭhinissayo ca
... pe ... ayaṃ taṇhānissayo ... pe ... ayaṃ diṭṭhinissayo. Muni
taṇhānissayaṃ pahāya diṭṭhinissayaṃ paṭi­nissaj­jitvā cakkhuṃ anissito
sotaṃ anissito ghānaṃ anissito jivhaṃ anissito kāyaṃ anissito manaṃ
anissito rūpe ... sadde ... gandhe ... rase ... phoṭṭhabbe ... dhamme
... kulaṃ ... gaṇaṃ ... āvāsaṃ ... lābhaṃ ... yasaṃ ... pasaṃsaṃ ...
sukhaṃ ... cīvaraṃ ... piṇḍapātaṃ ... senāsanaṃ ...
gilāna­pac­ca­ya­bhesaj­ja­parik­khā­raṃ ... kāmadhātuṃ ... rūpadhātuṃ
... arūpadhātuṃ ... kāmabhavaṃ ... rūpabhavaṃ ... arūpabhavaṃ ...
saññābhavaṃ ... asaññābhavaṃ ... nevasaññā­nāsaññā­bhavaṃ ...
ekavo­kāra­bha­vaṃ ... catuvo­kāra­bha­vaṃ ... pañca­vo­kāra­bha­vaṃ ...
atītaṃ ... anāgataṃ ... paccuppannaṃ ... diṭṭhaṃ ... sutaṃ ... mutaṃ ...
viññātaṃ ... sabbe dhamme anissito anallīno anupagato anajjhosito
anadhimutto nikkhanto nissaṭo vippamutto visaññutto vimariyā­di­ka­tena
cetasā viharatīti---sabbattha muni anissito.

[]{#75 .sc}[]{#pts134 .pts}[]{#p_24Mn_489 .ms}**Na piyaṃ kubbati nopi
appiyan**ti. **Piyā**ti dve piyā---sattā vā saṅkhārā vā. Katame sattā
piyā? Idha yassa te honti atthakāmā hitakāmā phāsukāmā yogakkhemakāmā
mātā vā pitā vā bhātā vā bhaginī vā puttā vā dhītarā vā mittā vā amaccā
vā ñātī vā sālohitā vā---ime sattā piyā. Katame saṅkhārā piyā? Manāpikā
rūpā manāpikā saddā manāpikā gandhā manāpikā rasā manāpikā
phoṭṭhabbā---ime saṅkhārā piyā. **Appiyā**ti dve appiyā---sattā vā
saṅkhārā vā. Katame sattā appiyā? Idha yassa te honti anatthakāmā
ahitakāmā aphāsukāmā ayogak­khema­kāmā jīvitā voropetukāmā---ime sattā
appiyā. Katame saṅkhārā appiyā? Amanāpikā rūpā amanāpikā saddā amanāpikā
gandhā amanāpikā rasā amanāpikā phoṭṭhabbā---ime saṅkhārā appiyā. **Na
piyaṃ kubbati nopi appiyan**ti. "Ayaṃ me satto piyo, ime ca saṅkhārā
manāpā"ti rāgavasena piyaṃ na karoti; "ayaṃ me satto appiyo, ime ca
saṅkhārā amanāpā"ti paṭighavasena appiyaṃ na karoti na janeti na
sañjaneti na nibbatteti ­nā­bhi­nib­bat­tetīti---na piyaṃ kubbati nopi
appiyaṃ.

[]{#76 .sc}[]{#pts135 .pts}[]{#p_24Mn_490 .ms}**Tasmiṃ
pari­deva­maccha­raṃ paṇṇe vāri yathā na limpatī**ti. **Tasmin**ti
tasmiṃ puggale arahante khīṇāsave. **Paridevo**ti ñātibyasanena vā
phuṭṭhassa bhogabyasanena vā phuṭṭhassa rogabyasanena vā phuṭṭhassa
sīlabyasanena vā phuṭṭhassa diṭṭhib­yasa­nena vā phuṭṭhassa
aññata­rañ­ñata­rena byasanena samannāgatassa aññata­rañ­ñata­rena
dukkhadhammena phuṭṭhassa ādevo paridevo ādevanā paridevanā ādevitattaṃ
paridevitattaṃ vācā palāpo vippalāpo lālappo lālappāyanā
lālap­pāyitat­taṃ. **Macchariyan**ti pañca
macchariyāni---āvāsa­maccha­ri­yaṃ, kula­maccha­ri­yaṃ,
lābha­maccha­ri­yaṃ, vaṇṇa­maccha­ri­yaṃ, dhamma­maccha­ri­yaṃ. Yaṃ
evarūpaṃ macchariyaṃ maccharāyanā maccha­rā­yi­tattaṃ vevicchaṃ
kadariyaṃ kaṭukañcukatā aggahitattaṃ cittassa---idaṃ vuccati
macchariyaṃ. Api ca khan­dha­maccha­ri­yampi macchariyaṃ,
dhātu­maccha­ri­yampi macchariyaṃ, āyata­na­maccha­ri­yampi macchariyaṃ
gāho---idaṃ vuccati macchariyaṃ.

[]{#77 .sc}[]{#p_24Mn_491 .ms}**Paṇṇe vāri yathā na limpatī**ti.
**Paṇṇaṃ** vuccati padumapattaṃ. **Vāri** vuccati udakaṃ. Yathā vāri
padumapattaṃ na limpati na palimpati na upalimpati alittaṃ apalittaṃ
anupalittaṃ, evamevaṃ tasmiṃ puggale arahante khīṇāsave paridevo
macchariyañca na limpati na palimpati na upalimpati alittā apalittā
anupalittā. So ca puggalo arahanto tehi kilesehi na limpati na palimpati
na upalimpati alitto apalitto anupalitto nikkhanto nissaṭo vippamutto
visaññutto vimariyā­di­ka­tena cetasā viharatīti---tasmiṃ
pari­deva­maccha­raṃ paṇṇe vāri yathā na limpati.

[]{#78 .sc}[]{#p_24Mn_492 .ms}Tenāha bhagavā---

> []{#79 .sc}[]{#p_24Mn_493 .ms}"Sabbattha munī anissito,\
> Na piyaṃ kubbati nopi appiyaṃ;\
> Tasmiṃ pari­deva­maccha­raṃ,\
> Paṇṇe vāri yathā na limpatī"ti.
>
> []{#80 .sc}[]{#p_24Mn_494 .ms}[]{#msdiv47 .msdiv}**Udabindu yathāpi
> pokkhare,**\
> **Padume vāri yathā na limpati;**\
> **Evaṃ muni nopalimpati,**\
> **Yadidaṃ [diṭṭhasutaṃ mutesu]{#note255 .var
> title="diṭṭhasute mutesu (si) | diṭṭha­suta­mutesu (c1)"} vā.**

[]{#81 .sc}[]{#p_24Mn_495 .ms}**Udabindu yathāpi pokkhare**ti. Udabindu
vuccati udakathevo. Pokkharaṃ vuccati padumapattaṃ. Yathā udabindu
padumapatte na limpati na palimpati na upalimpati alittaṃ apalittaṃ
anupalittanti---udabindu yathāpi pokkhare. **Padume** **vāri yathā na
limpatī**ti. Padumaṃ vuccati padumapupphaṃ. Vāri vuccati udakaṃ. Yathā
vāri padumapupphaṃ na limpati na palimpati na upalimpati alittaṃ
apalittaṃ anupalittanti---padume vāri yathā na limpati.

[]{#82 .sc}[]{#pts136 .pts}[]{#p_24Mn_496 .ms}**Evaṃ muni nopalimpati,
yadidaṃ diṭṭhasutaṃ mutesu vā**ti. **Evan**ti opamma­sam­paṭi­pāda­naṃ.
**Munī**ti. **Monaṃ** vuccati ñāṇaṃ ... pe ... saṅga­jāla­maticca so
muni. **Lepā**ti dve lepā---taṇhālepo ca diṭṭhilepo ca ... pe ... ayaṃ
taṇhālepo ... pe ... ayaṃ diṭṭhilepo. Muni taṇhālepaṃ pahāya diṭṭhilepaṃ
paṭi­nissaj­jitvā diṭṭhe na limpati, sute na limpati, mute na limpati,
viññāte na limpati na palimpati na upalimpati alitto apalitto anupalitto
nikkhanto nissaṭo vippamutto visaññutto vimariyā­di­ka­tena cetasā
viharatīti---evaṃ muni nopalimpati, yadidaṃ diṭṭhasutaṃ mutesu vā.

[]{#83 .sc}[]{#p_24Mn_497 .ms}Tenāha bhagavā---

> []{#84 .sc}[]{#p_24Mn_498 .ms}"Udabindu yathāpi pokkhare,\
> Padume vāri yathā na limpati;\
> Evaṃ muni nopalimpati,\
> Yadidaṃ diṭṭhasutaṃ mutesu vā"ti.
>
> []{#85 .sc}[]{#p_24Mn_499 .ms}[]{#msdiv48 .msdiv}**Dhono na hi tena
> maññati,**\
> **Yadidaṃ diṭṭhasutaṃ mutesu vā;**\
> **Nāññena visud­dhi­micchati,**\
> **Na hi so rajjati no virajjati.**

[]{#86 .sc}[]{#pts137 .pts}[]{#p_24Mn_500 .ms}**Dhono na hi tena
maññati, yadidaṃ diṭṭhasutaṃ mutesu vā**ti. **Dhono**ti **dhonā**
vuccati paññā. Yā paññā pajānanā ... pe ... amoho dhammavicayo
sammādiṭṭhi. Kiṃkāraṇā dhonā vuccati paññā? Tāya paññāya kāyaduccaritaṃ
dhutañca dhotañca sandhotañca niddhotañca, vacīduccaritaṃ ...
manoduccaritaṃ dhutañca dhotañca sandhotañca niddhotañca, rāgo dhuto ca
dhoto ca sandhoto ca niddhoto ca, doso ... moho ... kodho ... upanāho
... makkho ... paḷāso ... issā ... macchariyaṃ ... māyā ... sāṭheyyaṃ
... thambho ... sārambho ... māno ... atimāno ... mado ... pamādo ...
sabbe kilesā ... sabbe duccaritā ... sabbe darathā ... sabbe pariḷāhā
... sabbe santāpā ... sab­bā­kusa­lā­bhi­saṅ­khārā dhutā ca dhotā ca
sandhotā ca niddhotā ca. Taṃkāraṇā dhonā vuccati paññā.

[]{#87 .sc}[]{#p_24Mn_501 .ms}Atha vā sammādiṭṭhiyā micchādiṭṭhi dhutā
ca dhotā ca sandhotā ca niddhotā ca, sam­māsaṅkap­pena micchāsaṅkappo
dhuto ca dhoto ca sandhoto ca niddhoto ca, sammāvācāya micchāvācā dhutā
ca ... sammā­kamman­tena micchākammanto dhuto ca ... sammāājīvena
micchāājīvo dhuto ca ... sammāvāyāmena micchāvāyāmo dhuto ca ...
sammāsatiyā micchāsati dhutā ca ... sammāsamādhinā micchāsamādhi dhuto
ca ... sammāñāṇena micchāñāṇaṃ dhutañca ... sammāvimuttiyā micchāvimutti
dhutā ca dhotā ca sandhotā ca niddhotā ca.

[]{#88 .sc}[]{#p_24Mn_502 .ms}Atha vā ariyena aṭṭhaṅgikena maggena sabbe
kilesā ... sabbe duccaritā ... sabbe darathā ... sabbe pariḷāhā ...
sabbe santāpā ... sab­bā­kusa­lā­bhi­saṅ­khārā dhutā ca dhotā ca
sandhotā ca niddhotā ca. Arahā imehi dhonehi dhammehi upeto samupeto
upagato samupagato upapanno samupapanno samannāgato. Tasmā arahā dhono.
So dhutarāgo dhutapāpo dhutakileso dhuta­pari­ḷāhoti---dhono.

[]{#89 .sc}[]{#pts138 .pts}[]{#p_24Mn_503 .ms}**Dhono na hi tena
maññati, yadidaṃ diṭṭhasutaṃ mutesu vā**ti. Dhono diṭṭhaṃ na maññati,
diṭṭhasmiṃ na maññati, diṭṭhato na maññati, diṭṭhā meti na maññati;
sutaṃ na maññati, sutasmiṃ na maññati, sutato na maññati, sutaṃ meti na
maññati; mutaṃ na maññati, mutasmiṃ na maññati, mutato na maññati, mutaṃ
meti na maññati; viññātaṃ na maññati, viññātasmiṃ na maññati, viññātato
na maññati, viññātaṃ meti na maññati. Vuttampi hetaṃ bhagavatā--- "
asmīti, bhikkhave, maññitametaṃ, ayamahamasmīti maññitametaṃ,
bhavissanti maññitametaṃ, na bhavissanti maññitametaṃ, rūpī bhavissanti
maññitametaṃ, arūpī bhavissanti maññitametaṃ, saññī bhavissanti
maññitametaṃ, asaññī bhavissanti maññitametaṃ, nevasaññī­nāsaññī
bhavissanti maññitametaṃ. [Maññitaṃ]{#note258 .var
title="maññitaṃ hi (bj)"}, bhikkhave, rogo, maññitaṃ gaṇḍo, maññitaṃ
sallaṃ, maññitaṃ upaddavo. Tasmātiha, bhikkhave, amaññamānena cetasā
viharissāmāti, evañhi vo, bhikkhave, sikkhitabban"ti--- dhono na hi tena
maññati yadidaṃ diṭṭhasutaṃ mutesu vā.

[]{#90 .sc}[]{#p_24Mn_504 .ms}**Nāññena visud­dhi­micchatī**ti. Dhono
aññena asuddhimaggena micchā­paṭi­padāya aniy­yāni­ka­pa­thena aññatra
satipaṭṭhānehi aññatra sammap­pa­dhā­nehi aññatra iddhipādehi aññatra
indriyehi aññatra balehi aññatra bojjhaṅgehi aññatra ariyā aṭṭhaṅgikā
maggā suddhiṃ visuddhiṃ parisuddhiṃ muttiṃ vimuttiṃ parimuttiṃ na
icchati na sādiyati na pattheti na piheti nābhijappatīti---nāññena
visud­dhi­micchati.

[]{#91 .sc}[]{#p_24Mn_505 .ms}**Na hi so rajjati no virajjatī**ti. Sabbe
bālaputhujjanā rajjanti, puthuj­jana­kal­yāṇa­kaṃ upādāya satta sekkhā
virajjanti; arahā neva rajjati no virajjati. Viratto so khayā rāgassa
vītarāgattā, khayā dosassa vītadosattā, khayā mohassa vītamohattā. So
vuṭṭhavāso ciṇṇacaraṇo ... pe ... jāti­jarā­maraṇa­saṃsāro, natthi tassa
punabbhavoti--- na hi so rajjati no virajjati.

[]{#92 .sc}[]{#p_24Mn_506 .ms}Tenāha bhagavā---

> []{#93 .sc}[]{#p_24Mn_507 .ms}"Dhono na hi tena maññati,\
> Yadidaṃ diṭṭhasutaṃ mutesu vā;\
> Nāññena visud­dhi­micchati,\
> Na hi so rajjati no virajjatī"ti.

[]{#94 .sc}[]{#p_24Mn_508 .ms}Jarā­sutta­niddeso chaṭṭho.

Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana
Bunnag Dhamma Society Fund, 2005. Based on the digital edition of the
Chaṭṭha Saṅgāyana published by the Vipassana Research Institute, with
corrections and proofreading by the Dhamma Society.

Prepared for SuttaCentral by [Blake Walshe]{.editor} and [Bhikkhu
Sujato]{.editor}.
:::
:::
