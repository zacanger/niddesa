::: {#text lang="pi"}
::: {#cnd7 .section .sutta}
::: {.hgroup}
Cūḷaniddesa

Pārā­yana­vagga­niddesa

Pucchāniddesa

# 3. Puṇṇa­kamā­ṇa­va­pucchā­niddesa
:::

> []{#1 .sc} []{#p_25Cn_293 .ms}[]{#msdiv12 .msdiv}**Anejaṃ
> mūladassāviṃ, [(iccāyasmā puṇṇako)]{.gathaQuote}**\
> **Atthi pañhena āgamaṃ;**\
> **Kiṃnissitā isayo manujā,**\
> **Khattiyā brāhmaṇā devatānaṃ;**\
> **Yañña­makappa­yiṃsu puthūdha loke,**\
> **Pucchāmi taṃ bhagavā brūhi metaṃ.** (1)

[]{#2 .sc}[]{#p_25Cn_294 .ms}**Anejaṃ mūladassāvin**ti ejā vuccati
taṇhā. Yo rāgo sārāgo ... pe ... abhijjhā lobho akusalamūlaṃ sā ejā
taṇhā buddhassa bhagavato pahīnā ucchinnamūlā tālāvatthukatā
[anabhāvaṃkatā]{#note179 .var
title="anābhāvakatā (bj) | anabhāvaṅgatā (s1-3)"} āyatiṃ anuppādadhammā.
Tasmā buddho anejo. Ejāya pahīnattā anejo. Bhagavā lābhepi na iñjati,
alābhepi na iñjati, yasepi na iñjati, ayasepi na iñjati, pasaṃsāyapi na
iñjati, nindāyapi na iñjati, sukhepi na iñjati, dukkhepi na iñjati na
calati na vedhati nappavedhatīti---anejaṃ. **Mūladassāvin**ti bhagavā
mūladassāvī hetudassāvī nidānadassāvī sam­bha­va­dassāvī pabhavadassāvī
samuṭṭhā­na­dassāvī āhāradassāvī āramma­ṇa­dassāvī paccayadassāvī
samuda­ya­dassāvī.

[]{#3 .sc}[]{#p_25Cn_295 .ms}Tīṇi akusalamūlāni---lobho akusalamūlaṃ,
doso akusalamūlaṃ, moho akusalamūlaṃ.

[]{#4 .sc}[]{#p_25Cn_296 .ms}Vuttañhetaṃ bhagavatā---" tīṇimāni,
bhikkhave, nidānāni kammānaṃ samudayāya. Katamāni tīṇi? Lobho nidānaṃ
kammānaṃ samudayāya, doso nidānaṃ kammānaṃ samudayāya, moho nidānaṃ
kammānaṃ samudayāya. Na, bhikkhave, lobhajena kammena dosajena kammena
mohajena kammena devā paññāyanti, manussā paññāyanti, yā vā panaññāpi
kāci sugatiyo. Atha kho, bhikkhave, lobhajena kammena dosajena kammena
mohajena kammena nirayo paññāyati, tiracchānayoni paññāyati, pettivisayo
paññāyati, yā vā panaññāpi kāci duggatiyo niraye tiracchā­na­yoniyā
pettivisaye atta­bhā­vā­bhi­nib­bat­tiyā". Imāni tīṇi akusa­la­mūlā­nīti
bhagavā jānāti passati. Evampi bhagavā mūladassāvī ... pe ...
samuda­ya­dassāvī. Tīṇi kusalamūlāni--- alobho kusalamūlaṃ, adoso
kusalamūlaṃ, amoho kusalamūlaṃ.

[]{#5 .sc}[]{#p_25Cn_297 .ms}Vuttañhetaṃ bhagavatā---"tīṇimāni ... pe
... na, bhikkhave, alobhajena kammena adosajena kammena amohajena
kammena nirayo paññāyati, tiracchānayoni paññāyati, pettivisayo
paññāyati, yā vā panaññāpi kāci duggatiyo. Atha kho, bhikkhave,
alobhajena kammena adosajena kammena amohajena kammena devā paññāyanti,
manussā paññāyanti, yā vā panaññāpi kāci sugatiyo deve ca manusse ca
atta­bhā­vā­bhi­nib­bat­tiyā". Imāni tīṇi kusalamūlānīti bhagavā jānāti
passati. Evampi bhagavā mūladassāvī ... pe ... samuda­ya­dassāvī.

[]{#6 .sc}[]{#p_25Cn_298 .ms}Vuttañhetaṃ bhagavatā---" ye keci,
bhikkhave, dhammā akusalā akusalabhāgiyā akusa­la­pak­khikā sabbe te
avijjāmūlakā avijjā­samo­saraṇā avijjā­samug­ghātā". Sabbe te
samugghātaṃ gacchantīti bhagavā jānāti passati. Evampi bhagavā
mūladassāvī ... pe ... samuda­ya­dassāvī.

[]{#7 .sc}[]{#p_25Cn_299 .ms}Vuttañhetaṃ bhagavatā---" ye keci,
bhikkhave, dhammā kusalā kusalabhāgiyā kusalapakkhikā, sabbe te
appamādamūlakā appa­māda­samo­saraṇā. Appamādo tesaṃ dhammānaṃ
aggamakkhāyatī"ti bhagavā jānāti passati. Evampi bhagavā mūladassāvī ...
pe ... samuda­ya­dassāvī.

[]{#8 .sc}[]{#p_25Cn_300 .ms}Atha vā bhagavā jānāti passati. "Avijjā
mūlaṃ saṅkhārānaṃ, saṅkhārā mūlaṃ viññāṇassa, viññāṇaṃ mūlaṃ
nāmarūpassa, nāmarūpaṃ mūlaṃ saḷāyatanassa, saḷāyatanaṃ mūlaṃ phassassa,
phasso mūlaṃ vedanāya, vedanā mūlaṃ taṇhāya, taṇhā mūlaṃ upādānassa,
upādānaṃ mūlaṃ bhavassa, bhavo mūlaṃ jātiyā, jāti mūlaṃ
jarāmaraṇassā"ti---bhagavā jānāti passati. Evampi bhagavā mūladassāvī
... pe ... samuda­ya­dassāvī.

[]{#9 .sc}[]{#p_25Cn_301 .ms}Atha vā bhagavā jānāti passati. "Cakkhu
mūlaṃ cakkhurogānaṃ, sotaṃ mūlaṃ sotarogānaṃ, ghānaṃ mūlaṃ ghānarogānaṃ,
jivhā mūlaṃ jivhārogānaṃ, kāyo mūlaṃ kāyarogānaṃ, mano mūlaṃ cetasikānaṃ
dukkhānan"ti---bhagavā jānāti passati. Evampi bhagavā mūladassāvī
hetudassāvī nidānadassāvī sam­bha­va­dassāvī pabhavadassāvī
samuṭṭhā­na­dassāvī āhāradassāvī āramma­ṇa­dassāvī paccayadassāvī
samuda­ya­dassā­vīti---anejaṃ mūladassāvī.

[]{#10 .sc}[]{#p_25Cn_302 .ms}**Iccāyasmā puṇṇako**ti **iccā**ti
padasandhi ... pe ... āyasmā puṇṇako.

[]{#11 .sc}[]{#p_25Cn_303 .ms}**Atthi pañhena āgaman**ti [pañhena
atthiko āgatomhi]{#note184 .var title="pañhatthikāmhā āgatā (s1-3)"},
pañhaṃ pucchitukāmo āgatomhi, pañhaṃ sotukāmo āgatomhīti---evampi atthi
pañhena āgamaṃ. Atha vā pañhatthikānaṃ pañhaṃ pucchi­tukā­mānaṃ pañhaṃ
sotukāmānaṃ āgamanaṃ abhikkamanaṃ upasaṅkamanaṃ payirupāsanaṃ
atthīti---evampi atthi pañhena āgamaṃ. Atha vā pañhāgamo tuyhaṃ atthi,
tvampi pahu tvamasi alamatto. Mayā pucchitaṃ kathetuṃ visajjetuṃ
vahassetaṃ [bhāranti]{#note185 .var
title="vissajjetu ... (bj) | visajjetuṃ sandassetuṃ bhaṇitunti (s1-3)"}---evampi
atthi pañhena āgamaṃ.

[]{#12 .sc}[]{#p_25Cn_304 .ms}**Kiṃ nissitā isayo manujā**ti kiṃ nissitā
āsitā allīnā upagatā ajjhositā adhimuttā. **Isayo**ti isināmakā ye keci
isipabbajjaṃ pabbajitā ājīvakā nigaṇṭhā jaṭilā tāpasā. **Manujā**ti
manussā vuccantīti---kiṃ nissitā isayo manujā.

[]{#13 .sc}[]{#p_25Cn_305 .ms}**Khattiyā brāhmaṇā devatānan**ti.
**Khattiyā**ti ye keci khattiyajātikā. **Brāhmaṇā**ti ye keci bhovādikā.
**Devatānan**ti ājīva­ka­sāvakā­naṃ ājīvakā devatā, nigaṇ­ṭha­sāvakā­naṃ
nigaṇṭhā devatā, jaṭila­sāvakā­naṃ jaṭilā devatā,
parib­bāja­ka­sāvakā­naṃ paribbājakā devatā, [avi­ruddha­kasāva­kānaṃ
aviruddhakā]{#note186 .var
title="avarud­dha­kasāva­kānaṃ avaruddhakā (bj, s1-3)"} devatā,
hatthi­vatikā­naṃ hatthī devatā, assavatikānaṃ assā devatā, govatikānaṃ
gāvo devatā, kukku­ra­vatikā­naṃ kukkurā devatā, kākavatikānaṃ kākā
devatā, vāsu­deva­vatikā­naṃ vāsudevo devatā, bala­deva­vatikā­naṃ
baladevo devatā, puṇṇa­bhadda­vatikā­naṃ puṇṇabhaddo devatā,
maṇibhad­da­vatikā­naṃ maṇibhaddo devatā, aggivatikānaṃ aggi devatā,
nāgavatikānaṃ nāgā devatā, supaṇ­ṇa­vatikā­naṃ supaṇṇā devatā,
yak­kha­vatikā­naṃ yakkhā devatā, asuravatikānaṃ asurā devatā,
gandhab­ba­vatikā­naṃ gandhabbā devatā, ­mahārā­ja­vatikā­naṃ mahārājāno
devatā, candavatikānaṃ cando devatā, sūriya­vatikā­naṃ sūriyo devatā,
indavatikānaṃ indo devatā, brahma­vatikā­naṃ brahmā devatā,
devavatikānaṃ devo devatā, disāvatikānaṃ disā devatā, ye yesaṃ
dakkhiṇeyyā te tesaṃ devatāti---khat­tiyab­rāhmaṇā devatānaṃ.

[]{#14 .sc}[]{#p_25Cn_306 .ms}**Yañña­makappa­yiṃsu puthūdha loke**ti
**yaññaṃ** vuccati deyyadhammo
cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­raṃ
annaṃ pānaṃ vatthaṃ yānaṃ [mālā­gandha­vi­lepa­naṃ]{#note187 .var
title="mālāgandhaṃ vilepanaṃ (s1-3)"} sey­yāvasa­tha­padī­peyyaṃ.
**Yañña­makappa­yiṃsū**ti yepi yaññaṃ esanti gavesanti pariyesanti
cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­raṃ
annaṃ pānaṃ vatthaṃ yānaṃ mālā­gandha­vi­lepa­naṃ
sey­yāvasa­tha­padī­peyyaṃ, tepi yaññaṃ kappenti. Yepi yaññaṃ
abhi­saṅ­kha­ronti
cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­raṃ
annaṃ pānaṃ ... pe ... sey­yāvasa­tha­padī­peyyaṃ, tepi yaññaṃ kappenti.
Yepi yaññaṃ denti yajanti pariccajanti
cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­raṃ
annaṃ pānaṃ ... pe ... sey­yāvasa­tha­padī­peyyaṃ, tepi yaññaṃ kappenti.
**Puthū**ti yaññā vā ete puthū, [yaññayājakā]{#note188 .var
title="yaññayajakā (s1-3)"} vā ete puthū, dakkhiṇeyyā vā ete puthū.
Kathaṃ yaññā vā ete puthū? [Bahukānaṃ]{#note189 .var
title="bahukā (bj)"} ete yaññā
cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khārā
annaṃ pānaṃ vatthaṃ yānaṃ mālaṃ gandhaṃ vilepanaṃ
sey­yāvasa­tha­padī­peyyaṃ---evaṃ yaññā vā ete puthū.

[]{#15 .sc}[]{#p_25Cn_307 .ms}Kathaṃ yaññayājakā vā ete puthū? Bahukā
ete yaññayājakā khattiyā ca brāhmaṇā ca vessā ca suddā ca gahaṭṭhā ca
pabbajitā ca devā ca manussā ca---evaṃ yaññayājakā vā ete puthū.

[]{#16 .sc}[]{#p_25Cn_308 .ms}Kathaṃ dakkhiṇeyyā vā ete puthū? Bahukā
ete dakkhiṇeyyā puthū samaṇabrāhmaṇā
[kapa­ṇaddhi­ka­vanib­baka­yācakā]{#note190 .var
title="... vaṇib­baka­yāvakā (bj) | yācaka­vaṇib­baka­sāvakā (s1-3)"}---evaṃ
dakkhiṇeyyā vā ete puthū. **Idha loke**ti manussaloketi
yañña­makappa­yiṃsu---puthūdha loke.

[]{#17 .sc}[]{#p_25Cn_309 .ms}**Pucchāmi taṃ bhagavā brūhi metan**ti.
**Pucchā**ti tisso pucchā---adiṭṭhajotanā pucchā, diṭṭha­saṃ­sandanā
pucchā, vimaticchedanā pucchā. Katamā adiṭṭhajotanā pucchā? Pakatiyā
lakkhaṇaṃ aññātaṃ hoti adiṭṭhaṃ atulitaṃ atīritaṃ avibhūtaṃ avibhāvitaṃ,
tassa ñāṇāya dassanāya tulanāya [tīraṇāya vibhūtatthāya
­vibhā­va­nat­thāya]{#note192 .var
title="tīraṇāya vibhāvanāya (bj) | tiraṇāya ­vibhā­va­nat­thāya vibhūtatthāya (s1-3)"}
pañhaṃ pucchati---ayaṃ adiṭṭhajotanā pucchā.

[]{#18 .sc}[]{#p_25Cn_310 .ms}Katamā diṭṭha­saṃ­sandanā pucchā? Pakatiyā
lakkhaṇaṃ ñātaṃ hoti diṭṭhaṃ tulitaṃ tīritaṃ vibhūtaṃ vibhāvitaṃ. Aññehi
paṇḍitehi saddhiṃ saṃ­sanda­nat­thāya pañhaṃ pucchati---ayaṃ
diṭṭha­saṃ­sandanā pucchā.

[]{#19 .sc}[]{#p_25Cn_311 .ms}Katamā vimaticchedanā pucchā? Pakatiyā
[­saṃsa­ya­pak­khando]{#note193 .var title="saṃsayaṃ pakkhanno (s1-3)"}
hoti vimati­pak­khando dveḷhakajāto---"evaṃ nu kho, na nu kho, kiṃ nu
kho, kathaṃ nu kho"ti. So vimatic­cheda­nat­thāya pañhaṃ pucchati---ayaṃ
vimaticchedanā pucchā. Imā tisso pucchā.

[]{#20 .sc}[]{#p_25Cn_312 .ms}Aparāpi tisso pucchā---manussapucchā,
amanussapucchā, nimmitapucchā. Katamā manussapucchā? Manussā buddhaṃ
bhagavantaṃ upasaṅkamitvā pucchanti, bhikkhū pucchanti, bhikkhuniyo
pucchanti, upāsakā pucchanti, upāsikāyo pucchanti, rājāno pucchanti,
khattiyā pucchanti, brāhmaṇā pucchanti, vessā pucchanti, suddā
pucchanti, gahaṭṭhā pucchanti, pabbajitā pucchanti---ayaṃ manussapucchā.

[]{#21 .sc}[]{#p_25Cn_313 .ms}Katamā amanussapucchā? Amanussā buddhaṃ
bhagavantaṃ upasaṅkamitvā pañhaṃ pucchanti, nāgā pucchanti, supaṇṇā
pucchanti, yakkhā pucchanti, asurā pucchanti, gandhabbā pucchanti,
mahārājāno pucchanti, indā pucchanti, brahmāno pucchanti, devatāyo
pucchanti---ayaṃ amanussapucchā.

[]{#22 .sc}[]{#p_25Cn_314 .ms}Katamā nimmitapucchā? Yaṃ bhagavā rūpaṃ
abhinimmināti manomayaṃ sab­baṅ­gapaccaṅ­gaṃ ahīnindriyaṃ, so nimmito
buddhaṃ bhagavantaṃ upasaṅkamitvā pañhaṃ pucchati; bhagavā
[visajjeti]{#note194 .var title="vissajjeti (bj, mr)"}---ayaṃ
nimmitapucchā. Imā tisso pucchā.

[]{#23 .sc}[]{#p_25Cn_315 .ms}Aparāpi tisso pucchā---attatthapucchā,
paratthapucchā, ubhayat­tha­pucchā. Aparāpi tisso
pucchā---diṭṭha­dham­mikat­tha­pucchā, sam­parā­yikat­tha­pucchā,
paramat­tha­pucchā. Aparāpi tisso pucchā---anavajjat­tha­pucchā,
nikkilesat­tha­pucchā, vodānat­tha­pucchā. Aparāpi tisso
pucchā---atītapucchā, anāgatapucchā, ­pac­cup­pan­na­pucchā. Aparāpi
tisso pucchā---ajjhattapucchā, bahiddhāpucchā,
ajjhat­ta­bahid­dhā­pucchā. Aparāpi tisso pucchā---kusalapucchā,
akusalapucchā, abyākatapucchā. Aparāpi tisso pucchā---khandhapucchā,
dhātupucchā, āyatanapucchā. Aparāpi tisso
pucchā---sati­paṭṭhā­na­pucchā, sammap­pa­dhā­na­pucchā,
iddhi­pāda­pucchā. Aparāpi tisso pucchā---indriyapucchā, balapucchā,
boj­jhaṅ­ga­pucchā. Aparāpi tisso pucchā---maggapucchā, phalapucchā,
nibbānapucchā.

[]{#24 .sc}[]{#p_25Cn_316 .ms}**Pucchāmi tan**ti pucchāmi taṃ yācāmi taṃ
ajjhesāmi taṃ pasādemi taṃ "kathayassu me"ti pucchāmi taṃ. **Bhagavā**ti
gāra­vādhi­vacana­metaṃ ... pe ... sacchikā paññatti---yadidaṃ
bhagavāti. **Brūhi metan**ti brūhi ācikkhāhi desehi paññapehi paṭṭhapehi
vivarāhi vibhajāhi uttānīkarohi pakāsehīti---pucchāmi taṃ bhagavā brūhi
metaṃ. Tenāha so brāhmaṇo---

> []{#25 .sc}[]{#p_25Cn_317 .ms}"Anejaṃ mūladassāviṃ, [(iccāyasmā
> puṇṇako)]{.gathaQuote}\
> Atthi pañhena āgamaṃ;\
> Kiṃ nissitā isayo manujā,\
> Khattiyā brāhmaṇā devatānaṃ;\
> Yañña­makappa­yiṃsu puthūdha loke,\
> Pucchāmi taṃ bhagavā brūhi metan"ti.
>
> []{#26 .sc} []{#p_25Cn_318 .ms}[]{#msdiv13 .msdiv}**Ye kecime isayo
> manujā, [(puṇṇakāti bhagavā)]{.gathaQuote}**\
> **Khattiyā brāhmaṇā devatānaṃ;**\
> **Yañña­makappa­yiṃsu puthūdha loke,**\
> **[Āsīsamānā]{#note196 .var
> title="asiṃsamānā (bj) | āsiṃsamānā (s1-3, pts1)"} puṇṇaka
> [itthattaṃ]{#note197 .var
> title="itthabhāvaṃ (bj, mr) | itthataṃ (s1-3)"};**\
> **Jaraṃ sitā yañña­makappa­yiṃsu.** (2)

[]{#27 .sc}[]{#p_25Cn_319 .ms}**Ye kecime isayo manujā**ti. **Ye
kecī**ti sabbena sabbaṃ sabbathā sabbaṃ asesaṃ nissesaṃ
[­pariyā­diyana­vacana­metaṃ]{#note198 .var
title="­pariyā­dāya­vacana­metaṃ (s1-3)"}---ye kecīti. **Isayo**ti
isināmakā ye keci isipabbajjaṃ pabbajitā ājīvakā nigaṇṭhā jaṭilā tāpasā.
**Manujā**ti manussā vuccantīti---ye kecime isayo manujā puṇṇakāti
bhagavā.

[]{#28 .sc}[]{#p_25Cn_320 .ms}**Khattiyā brāhmaṇā devatānan**ti.
**Khattiyā**ti ye keci khattiyajātikā. **Brāhmaṇā**ti ye keci bhovādikā.
**Devatānan**ti ājīva­ka­sāvakā­naṃ ājīvakā devatā ... pe ...
disāvatikānaṃ disā devatā. Ye yesaṃ dakkhiṇeyyā, te tesaṃ
devatāti---khattiyā brāhmaṇā devatānaṃ.

[]{#29 .sc}[]{#p_25Cn_321 .ms}**Yañña­makappa­yiṃsu puthūdha loke**ti.
**Yaññaṃ** vuccati deyyadhammo
cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­raṃ
annaṃ pānaṃ ... pe ... sey­yāvasa­tha­padī­peyyaṃ.
**Yañña­makappa­yiṃsū**ti yepi yaññaṃ esanti gavesanti pariyesanti ...
pe ... sey­yāvasa­tha­padī­peyyaṃ, tepi yaññaṃ kappenti. **Puthū**ti
yaññā vā ete puthū, yaññayājakā vā ete puthū, dakkhiṇeyyā vā ete puthū
... pe ... evaṃ dakkhiṇeyyā vā ete puthū. **Idha loke**ti manussaloketi
yañña­makappa­yiṃsu---puthūdha loke.

[]{#30 .sc}[]{#p_25Cn_322 .ms}**Āsīsamānā puṇṇaka itthattan**ti.
**Āsīsamānā**ti rūpapaṭilābhaṃ āsīsamānā, sadda­paṭi­lābhaṃ āsīsamānā,
gandha­paṭi­lābhaṃ āsīsamānā, rasapaṭilābhaṃ āsīsamānā,
­phoṭṭhab­ba­paṭi­lābhaṃ āsīsamānā, putta­paṭi­lābhaṃ āsīsamānā,
dārapaṭilābhaṃ āsīsamānā, dhana­paṭi­lābhaṃ āsīsamānā, yasapaṭilābhaṃ
āsīsamānā, issa­riya­paṭi­lābhaṃ āsīsamānā, khat­tiya­ma­hāsā­la­kule
atta­bhāva­paṭi­lābhaṃ āsīsamānā, brāhma­ṇa­ma­hāsā­la­kule
atta­bhāva­paṭi­lābhaṃ āsīsamānā, gaha­pati­ma­hāsā­la­kule
atta­bhāva­paṭi­lābhaṃ āsīsamānā, [­cātuma­hārā­jikesu]{#note199 .var
title="cātum­mahārā­jikesu (bj, s1-3, pts1)"} devesu
atta­bhāva­paṭi­lābhaṃ āsīsamānā, tāvatiṃsesu devesu yāmesu devesu
tusitesu devesu nimmānaratīsu devesu ­paranim­mita­vasavat­tīsu devesu
brahmakāyikesu devesu atta­bhāva­paṭi­lābhaṃ āsīsamānā icchamānā
sādiyamānā patthayamānā pihayamānā abhi­jappa­mānāti āsīsamānā.

[]{#31 .sc}[]{#p_25Cn_323 .ms}**Puṇṇaka itthattan**ti ettha
atta­bhā­vā­bhi­nib­bat­tiṃ āsīsamānā ettha khat­tiya­ma­hāsā­la­kule
atta­bhā­vā­bhi­nib­bat­tiṃ āsīsamānā ... pe ... ettha brahmakāyikesu
devesu atta­bhā­vā­bhi­nib­bat­tiṃ āsīsamānā icchamānā sādiyamānā
patthayamānā pihayamānā abhi­jappa­mānāti āsīsamānā---puṇṇaka itthattaṃ.

[]{#32 .sc}[]{#p_25Cn_324 .ms}**Jaraṃ sitā yañña­makappa­yiṃsū**ti
jarānissitā byādhinissitā maraṇanissitā
soka­pari­deva­duk­kha­do­manas­supāyā­sa­nissitā. Yadeva te jātinissitā
tadeva te jarānissitā. Yadeva te jarānissitā tadeva te byādhinissitā.
Yadeva te byādhinissitā tadeva te maraṇanissitā. Yadeva te maraṇanissitā
tadeva te soka­pari­deva­duk­kha­do­manas­supāyā­sa­nissitā. Yadeva te
soka­pari­deva­duk­kha­do­manas­supāyā­sa­nissitā tadeva te gatinissitā.
Yadeva te gatinissitā tadeva te upapat­ti­nissitā. Yadeva te
upapat­ti­nissitā tadeva te paṭi­sandhi­nissitā. Yadeva te
paṭi­sandhi­nissitā tadeva te bhavanissitā. Yadeva te bhavanissitā
tadeva te saṃsāranissitā. Yadeva te saṃsāranissitā tadeva te
vaṭṭanissitā allīnā upagatā ajjhositā adhimuttāti---jaraṃ sitā
yañña­makappa­yiṃsu. Tenāha bhagavā---

> []{#33 .sc}[]{#p_25Cn_325 .ms}"Ye kecime isayo manujā, [(puṇṇakāti
> bhagavā)]{.gathaQuote}\
> Khattiyā brāhmaṇā devatānaṃ;\
> Yañña­makappa­yiṃsu puthūdha loke,\
> Āsīsamānā puṇṇaka itthattaṃ;\
> Jaraṃ sitā yañña­makappa­yiṃsū"ti.
>
> []{#34 .sc} []{#p_25Cn_326 .ms}[]{#msdiv14 .msdiv}**Ye kecime isayo
> manujā, [(iccāyasmā puṇṇako)]{.gathaQuote}**\
> **Khattiyā brāhmaṇā devatānaṃ;**\
> **[Yañña­makappa­yiṃsu]{#note201 .var
> title="yañ­ñamakap­piṃsu (s1-3)"} puthūdha loke,**\
> **[Kaccisu]{#note202 .var
> title="kaccissu (s1-3 ^snp5.4#1139 [Puṇṇa­kamā­ṇava­pucchā])"} te
> bhagavā yaññapathe appamattā;**\
> **[Atāruṃ]{#note203 .var title="atāru (bj, c1)"} jātiñca jarañca
> mārisa,**\
> **Pucchāmi taṃ bhagavā brūhi metaṃ.** (3)

[]{#35 .sc}[]{#p_25Cn_327 .ms}**Ye kecime isayo manujā**ti. **Ye
kecī**ti ... pe ....

[]{#36 .sc}[]{#p_25Cn_328 .ms}**Kaccisu te bhagavā yaññapathe
appamattā**ti. **Kaccisū**ti saṃsayapucchā vimatipucchā dveḷhakapucchā
anekaṃsapucchā---"evaṃ nu kho, na nu kho, kiṃ nu kho, kathaṃ nu
kho"ti---kaccisu. **Te**ti yaññayājakā vuccanti. **Bhagavā**ti
gāra­vādhi­vacanaṃ ... pe ... sacchikā paññatti, yadidaṃ
bhagavāti---kaccisu te bhagavā. **Yaññapathe appamattā**ti yaññoyeva
vuccati yaññapatho. Yathā ariyamaggo ariyapatho devamaggo devapatho
brahmamaggo brahmapatho, evameva yaññoyeva vuccati yaññapatho.
**Appamattā**ti [yaññapathe]{#note204 .var title="yepi yaññapathe (bj)"}
appamattā sakkaccakārino sātaccakārino aṭṭhitakārino anolīnavuttino
anikkhit­tac­chandā anikkhit­ta­dhurā taccaritā tabbahulā taggarukā
tanninnā [tappoṇā]{#note205 .var title="tapponā (bj)"} tappabbhārā
tadadhimuttā tadadhipa­teyyāti---tepi yaññapathe appamattā. Yepi yaññaṃ
esanti gavesanti pariyesanti
cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­raṃ
annaṃ pānaṃ ... pe ... sey­yāvasa­tha­padī­peyyaṃ sakkaccakārino ... pe
... tadadhipateyyā, tepi yaññapathe appamattā. Yepi yaññaṃ
abhi­saṅ­kha­ronti
cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­raṃ
annaṃ pānaṃ ... pe ... sey­yāvasa­tha­padī­peyyaṃ sakkaccakārino ... pe
... tadadhipateyyā, tepi yaññapathe appamattā. Yepi yaññaṃ denti yajanti
pariccajanti
cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­raṃ
annaṃ pānaṃ ... pe ... sey­yāvasa­tha­padī­peyyaṃ sakkaccakārino ... pe
... tadadhipateyyā, tepi yaññapathe appamattāti---kaccisu te bhagavā
yaññapathe appamattā.

[]{#37 .sc}[]{#p_25Cn_329 .ms}**Atāruṃ jātiñca jarañca mārisā**ti
[jarāmaraṇaṃ]{#note206 .var title="jāti­jarā­maraṇaṃ (bj, s1-3)"}
atariṃsu uttariṃsu patariṃsu samatikkamiṃsu vītivattiṃsu. **Mārisā**ti
piyavacanaṃ garuvacanaṃ sagāra­va­sappa­tis­sādhi­vacana­metaṃ
mārisāti---atāru jātiñca jarañca mārisa.

[]{#38 .sc}[]{#p_25Cn_330 .ms}**Pucchāmi taṃ bhagavā brūhi metan**ti.
**Pucchāmi tan**ti pucchāmi taṃ yācāmi taṃ ajjhesāmi taṃ pasādemi taṃ
kathayassu meti--- pucchāmi taṃ. **Bhagavā**ti gāra­vādhi­vacanaṃ ... pe
... sacchikā paññatti---yadidaṃ bhagavāti. **Brūhi metan**ti brūhi
ācikkhāhi desehi paññapehi paṭṭhapehi vivarāhi vibhajāhi uttānīkarohi
pakāsehīti---pucchāmi taṃ bhagavā brūhi metaṃ. Tenāha so brāhmaṇo---

> []{#39 .sc}[]{#p_25Cn_331 .ms}"Ye kecime isayo manujā, [(iccāyasmā
> puṇṇako)]{.gathaQuote}\
> Khattiyā brāhmaṇā devatānaṃ;\
> Yañña­makappa­yiṃsu puthūdha loke,\
> Kaccisu te bhagavā yaññapathe appamattā;\
> Atāruṃ jātiñca jarañca mārisa,\
> Pucchāmi taṃ bhagavā brūhi metan"ti.
>
> []{#40 .sc} []{#p_25Cn_332 .ms}[]{#msdiv15
> .msdiv}**[Āsīsanti]{#note208 .var title="āsiṃsanti (bj, s1-3)"}
> thomayanti abhijappanti juhanti, [(puṇṇakāti bhagavā)]{.gathaQuote}**\
> **Kāmā­bhi­jappanti paṭicca lābhaṃ;**\
> **Te yājayogā bhavarāgarattā,**\
> **Nātariṃsu jātijaranti brūmi.** (4)

[]{#41 .sc}[]{#p_25Cn_333 .ms}**Āsīsanti thomayanti abhijappanti
juhantī**ti. **Āsīsantī**ti rūpapaṭilābhaṃ āsīsanti, sadda­paṭi­lābhaṃ
āsīsanti, gandha­paṭi­lābhaṃ āsīsanti, rasapaṭilābhaṃ āsīsanti,
­phoṭṭhab­ba­paṭi­lābhaṃ āsīsanti, putta­paṭi­lābhaṃ āsīsanti,
dārapaṭilābhaṃ āsīsanti, dhana­paṭi­lābhaṃ āsīsanti, yasapaṭilābhaṃ
āsīsanti, issa­riya­paṭi­lābhaṃ āsīsanti, khat­tiya­ma­hāsā­la­kule
atta­bhāva­paṭi­lābhaṃ āsīsanti, brāhma­ṇa­ma­hāsā­la­kule ... pe ...
gaha­pati­ma­hāsā­la­kule atta­bhāva­paṭi­lābhaṃ āsīsanti,
­cātuma­hārā­jikesu devesu ... pe ... brahmakāyikesu devesu
atta­bhāva­paṭi­lābhaṃ āsīsanti icchanti sādiyanti patthayanti
pihayantīti---āsīsanti.

[]{#42 .sc}[]{#p_25Cn_334 .ms}**Thomayantī**ti yaññaṃ vā thomenti phalaṃ
vā thomenti [dakkhiṇeyye]{#note209 .var title="dakkhiṇeyyaṃ (s1-3)"} vā
thomenti. Kathaṃ yaññaṃ thomenti? Suciṃ [dinnaṃ]{#note210 .var
title="piyaṃ dinnaṃ (s1-3)"}, manāpaṃ dinnaṃ, paṇītaṃ dinnaṃ, kālena
dinnaṃ, kappiyaṃ dinnaṃ, viceyya dinnaṃ, anavajjaṃ dinnaṃ, abhiṇhaṃ
dinnaṃ dadaṃ cittaṃ pasāditanti---thomenti kittenti vaṇṇenti pasaṃsanti.
Evaṃ yaññaṃ thomenti.

[]{#43 .sc}[]{#p_25Cn_335 .ms}Kathaṃ phalaṃ thomenti? Itonidānaṃ
rūpapaṭilābho bhavissati ... pe ... brahmakāyikesu devesu
atta­bhāva­paṭi­lābho bhavissatīti---thomenti kittenti vaṇṇenti
pasaṃsanti. Evaṃ phalaṃ thomenti.

[]{#44 .sc}[]{#p_25Cn_336 .ms}Kathaṃ dakkhiṇeyye thomenti? Dakkhiṇeyyā
jātisampannā gottasampannā ajjhāyakā mantadharā tiṇṇaṃ vedānaṃ pāragū
sanighaṇ­ḍu­keṭu­bhānaṃ ­sāk­kha­rap­pa­bhe­dā­naṃ itihā­sa­pañca­mānaṃ
padakā veyyākaraṇā lokāyata­ma­hāpuri­sa­lak­kha­ṇesu anavayāti,
vītarāgā vā rāgavinayāya vā paṭipannā, vītadosā vā dosavinayāya vā
paṭipannā, vītamohā vā mohavinayāya vā paṭipannā, saddhāsampannā
sīlasampannā samā­dhi­sam­pannā paññāsampannā vimutti­sam­pannā
vimutti­ñāṇadas­sana­sam­pannāti--- thomenti kittenti vaṇṇenti
pasaṃsanti. Evaṃ dakkhiṇeyye thomentīti---āsīsanti thomayanti.

[]{#45 .sc}[]{#p_25Cn_337 .ms}**Abhijappantī**ti rūpapaṭilābhaṃ
abhijappanti, sadda­paṭi­lābhaṃ abhijappanti, gandha­paṭi­lābhaṃ
abhijappanti, rasapaṭilābhaṃ abhijappanti ... pe ... brahmakāyikesu
devesu atta­bhāva­paṭi­lābhaṃ abhijappantīti---āsīsanti thomayanti
abhijappanti. **Juhantī**ti juhanti denti yajanti pariccajanti
cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­raṃ
annaṃ pānaṃ vatthaṃ yānaṃ mālā­gandha­vi­lepa­naṃ
sey­yāvasa­tha­padī­peyyanti---āsīsanti thomayanti abhijappanti juhanti
puṇṇakāti bhagavā.

[]{#46 .sc}[]{#p_25Cn_338 .ms}**Kāmā­bhi­jappanti paṭicca lābhan**ti
rūpapaṭilābhaṃ paṭicca kāme abhijappanti, sadda­paṭi­lābhaṃ paṭicca kāme
abhijappanti ... pe ... brahmakāyikesu devesu atta­bhāva­paṭi­lābhaṃ
paṭicca kāme abhijappanti pajappantīti---kāmā­bhi­jappanti paṭicca
lābhaṃ.

[]{#47 .sc}[]{#p_25Cn_339 .ms}**Te yājayogā bhavarāgarattā nātariṃsu
jātijaranti brūmī**ti **te**ti yaññayājakā vuccanti, **yājayogā**ti
yājayogesu yuttā payuttā āyuttā samāyuttā taccaritā tabbahulā taggarukā
tanninnā tappoṇā tappabbhārā tadadhimuttā tadadhipa­teyyāti---te
yājayogā, **bhavarāgarattā**ti bhavarāgo vuccati yo bhavesu bhavacchando
bhavarāgo bhavanandī bhavataṇhā bhavasineho bhavapariḷāho bhavamucchā
bhavajjhosānaṃ. Bhavarāgena bhavesu rattā giddhā [gadhitā]{#note211 .var
title="gathitā (bj)"} mucchitā [ajjhosannā]{#note212 .var
title="ajjhopannā (bj, s1-3)"} laggā laggitā palibuddhāti---te yājayogā
bhavarāgarattā.

[]{#48 .sc}[]{#p_25Cn_340 .ms}**Nātariṃsu jātijaranti brūmī**ti te
yājayogā bhavarāgarattā jāti­jarā­maraṇaṃ nātariṃsu na uttariṃsu na
patariṃsu na samatikkamiṃsu na vītivattiṃsu, jātijarāmaraṇā anikkhantā
anissaṭā anatikkantā asamatikkantā avītivattā anto­jāti­jarāma­raṇe
parivattanti anto­saṃsā­ra­pathe parivattanti. Jātiyā anugatā jarāya
anusaṭā byādhinā abhibhūtā maraṇena abbhāhatā atāṇā aleṇā asaraṇā
asaraṇībhūtāti; brūmi ācikkhāmi desemi paññapemi paṭṭhapemi vivarāmi
vibhajāmi uttānīkaromi pakāsemīti---te yājayogā bhavarāgarattā nātariṃsu
jātijaranti brūmi. Tenāha bhagavā---

> []{#49 .sc}[]{#p_25Cn_341 .ms}"Āsīsanti thomayanti abhijappanti
> juhanti, [(puṇṇakāti bhagavā)]{.gathaQuote}\
> Kāmā­bhi­jappanti paṭicca lābhaṃ;\
> Te yājayogā bhavarāgarattā,\
> Nātariṃsu jātijaranti brūmī"ti.
>
> []{#50 .sc} []{#p_25Cn_342 .ms}[]{#msdiv16 .msdiv}**Te ce nātariṃsu
> yājayogā, [(iccāyasmā puṇṇako)]{.gathaQuote}**\
> **Yaññehi jātiñca jarañca mārisa;**\
> **Atha ko carahi deva­manus­sa­loke,**\
> **Atāri jātiñca jarañca mārisa;**\
> **Pucchāmi taṃ bhagavā brūhi metaṃ.** (5)

[]{#51 .sc}[]{#p_25Cn_343 .ms}**Te ce nātariṃsu yājayogā**ti te
yaññayājakā yājayogā bhavarāgarattā jāti­jarā­maraṇaṃ nātariṃsu na
uttariṃsu na patariṃsu na samatikkamiṃsu na vītivattiṃsu, jātijarāmaraṇā
anikkhantā anissaṭā anatikkantā asamatikkantā avītivattā
anto­jāti­jarāma­raṇe parivattanti anto­saṃsā­ra­pathe parivattanti.
Jātiyā anugatā jarāya anusaṭā byādhinā abhibhūtā maraṇena abbhāhatā
atāṇā aleṇā asaraṇā asaraṇībhūtāti---te ce nātariṃsu yājayogā.

[]{#52 .sc}[]{#p_25Cn_344 .ms}**Iccāyasmā puṇṇako**ti. Iccāti padasandhi
... pe ... āyasmā puṇṇako.

[]{#53 .sc}[]{#p_25Cn_345 .ms}**Yaññehi jātiñca jarañca mārisā**ti.
**Yaññehī**ti yaññehi pahūtehi yaññehi vividhehi yaññehi puthūhi.
**Mārisā**ti piyavacanaṃ garuvacanaṃ
sagāra­va­sappa­tis­sādhi­vacana­metaṃ mārisāti---yaññehi jātiñca
jarañca mārisa.

[]{#54 .sc}[]{#p_25Cn_346 .ms}**Atha ko carahi deva­manus­sa­loke, atāri
jātiñca jarañca mārisā**ti atha ko eso sadevake loke samārake sabrahmake
­sassama­ṇab­rāhma­ṇiyā pajāya sade­va­manus­sāya jāti­jarā­maraṇaṃ
atari uttari patari samatikkami [vītivattayi]{#note214 .var
title="vītivatti (mr)"}. **Mārisā**ti piyavacanaṃ garuvacanaṃ
sagāra­va­sappa­tis­sādhi­vacana­metaṃ mārisāti---atha ko carahi
deva­manus­sa­loke, atāri jātiñca jarañca mārisa.

[]{#55 .sc}[]{#p_25Cn_347 .ms}**Pucchāmi taṃ bhagavā brūhi metan**ti.
**Pucchāmi tan**ti pucchāmi taṃ yācāmi taṃ ajjhesāmi taṃ pasādemi taṃ
kathayassu metanti--- pucchāmi taṃ. **Bhagavā**ti gāra­vādhi­vacanaṃ ...
pe ... sacchikā paññatti---yadidaṃ bhagavāti. **Brūhi metan**ti brūhi
ācikkhāhi desehi paññapehi paṭṭhapehi vivarāhi vibhajāhi uttānīkarohi
pakāsehīti---pucchāmi taṃ bhagavā brūhi metaṃ. Tenāha so brāhmaṇo---

> []{#56 .sc}[]{#p_25Cn_348 .ms}"Te ce nātariṃsu yājayogā, [(iccāyasmā
> puṇṇako)]{.gathaQuote}\
> Yaññehi jātiñca jarañca mārisa;\
> Atha ko carahi deva­manus­sa­loke,\
> Atāri jātiñca jarañca mārisa;\
> Pucchāmi taṃ bhagavā brūhi metan"ti.
>
> []{#57 .sc} []{#p_25Cn_349 .ms}[]{#msdiv17 .msdiv}**Saṅkhāya
> [lokasmi]{#note216 .var title="lokasmiṃ (bj, s1-3, mr)"}
> [paroparāni]{#note217 .var title="parovarāni (bj)"}, [(puṇṇakāti
> bhagavā)]{.gathaQuote}**\
> **Yassiñjitaṃ natthi kuhiñci loke;**\
> **Santo vidhūmo anīgho nirāso,**\
> **Atāri so jātijaranti brūmi.** (6)

[]{#58 .sc}[]{#p_25Cn_350 .ms}**Saṅkhāya lokasmi paroparānī**ti saṅkhā
vuccati ñāṇaṃ yā paññā pajānanā ... pe ... amoho dhammavicayo
sammādiṭṭhi. **Paroparānī**ti[**oraṃ** vuccati sakattabhāvo, **paraṃ**
vuccati parattabhāvo **oraṃ** vuccati
sakarū­pa­veda­nā­saññā­saṅ­khā­ra­viñ­ñā­ṇaṃ, [paraṃ]{#note219 .var
title="oparaṃ (?)"} vuccati
pararū­pa­veda­nā­saññā­saṅ­khā­ra­viñ­ñā­ṇaṃ; oraṃ vuccati cha
ajjhattikāni āyatanāni, paraṃ vuccati cha bāhirāni āyatanāni]{#note218
.var title=" etthantare pāṭho syā1-3 potthakesu"}. [Oraṃ]{#note221 .var
title="opāraṃ (s1-3)"} vuccati manussaloko, paraṃ vuccati devaloko; oraṃ
vuccati kāmadhātu, paraṃ vuccati rūpadhātu arūpadhātu; oraṃ vuccati
kāmadhātu rūpadhātu, paraṃ vuccati arūpadhātu. **Saṅkhāya lokasmi
paroparānī**ti paroparāni aniccato saṅkhāya dukkhato rogato gaṇḍato ...
pe ... nissaraṇato saṅkhāya jānitvā tulayitvā tīrayitvā vibhāvayitvā
vibhūtaṃ katvāti---saṅkhāya lokasmi paroparāni. **Puṇṇakāti bhagavā**ti.
**Puṇṇakā**ti bhagavā taṃ brāhmaṇaṃ nāmena ālapati. **Bhagavā**ti
gāra­vādhi­vacana­metaṃ ... pe ... yadidaṃ bhagavāti---puṇṇakāti
bhagavā.

[]{#59 .sc}[]{#p_25Cn_351 .ms}**Yassiñjitaṃ natthi kuhiñci loke**ti.
**Yassā**ti arahato khīṇāsavassa. **Iñjitan**ti taṇhiñjitaṃ diṭṭhiñjitaṃ
māniñjitaṃ kilesiñjitaṃ kāmiñjitaṃ. Yassime iñjitā natthi na santi na
saṃvijjanti nupalabbhanti, pahīnā samucchinnā vūpasantā paṭipassaddhā
abhab­bup­pat­tikā ñāṇagginā daḍḍhā. **Kuhiñcī**ti kuhiñci kismiñci
katthaci ajjhattaṃ vā bahiddhā vā ajjhat­ta­bahid­dhā vā. **Loke**ti
apāyaloke ... pe ... āyatanaloketi---yassiñjitaṃ natthi kuhiñci loke.

[]{#60 .sc}[]{#p_25Cn_352 .ms}**Santo vidhūmo anīgho nirāso, atāri so
jātijaranti brūmī**ti. **Santo**ti rāgassa santattā santo, dosassa ...
pe ... mohassa ... kodhassa ... upanāhassa ... makkhassa ...
sabbā­kusa­lābhi­saṅ­khā­rā­naṃ santattā samitattā vūpasamitattā
[vijjhātattā]{#note223 .var title="nijjhātattā (mr)"} nibbutattā
vigatattā paṭi­passad­dhattā santo upasanto vūpasanto nibbuto
paṭi­passad­dhoti santo; **vidhūmo**ti kāyaduccaritaṃ vidhūmitaṃ
vidhamitaṃ sositaṃ visositaṃ [byantīkataṃ]{#note224 .var
title="byantikataṃ (mr)"}, vacīduccaritaṃ ... pe ... manoduccaritaṃ
vidhūmitaṃ vidhamitaṃ sositaṃ visositaṃ byantīkataṃ, rāgo ... doso ...
moho vidhūmito vidhamito sosito visosito byantīkato, kodho ... upanāho
... makkho ... paḷāso ... issā ... macchariyaṃ ... māyā ... sāṭheyyaṃ
... thambho ... sārambho ... māno ... atimāno ... mado ... pamādo ...
sabbe kilesā sabbe duccaritā sabbe darathā sabbe pariḷāhā sabbe santāpā
sab­bā­kusa­lā­bhi­saṅ­khārā vidhūmitā vidhamitā sositā visositā
byantīkatā. Atha vā kodho vuccati dhūmo---

> []{#61 .sc} []{#p_25Cn_353 .ms}Māno hi te brāhmaṇa khāribhāro,\
> Kodho dhūmo [bhasmani]{#note226 .var title="gammani (s1-3)"}
> mosavajjaṃ;\
> Jivhā sujā [hadayaṃ]{#note227 .var title="tapparassa (s1-3)"}
> jotiṭṭhānaṃ,\
> Attā sudanto purisassa joti.

[]{#62 .sc}[]{#p_25Cn_354 .ms}Api ca dasahākārehi kodho
jāyati---anatthaṃ me acarīti kodho jāyati, anatthaṃ me caratīti kodho
jāyati, anatthaṃ me carissatīti kodho jāyati, piyassa me manāpassa
anatthaṃ acari, anatthaṃ carati, anatthaṃ carissatīti kodho jāyati,
appiyassa me amanāpassa atthaṃ acari, atthaṃ carati, atthaṃ carissatīti
kodho jāyati, aṭṭhāne vā pana kodho jāyati. Yo evarūpo cittassa āghāto
paṭighāto paṭighaṃ paṭivirodho kopo pakopo sampakopo doso padoso
sampadoso cittassa [byāpatti]{#note229 .var title="vyāpatti (bj)"}
manopadoso kodho kujjhanā kujjhitattaṃ doso dussanā dussitattaṃ byāpatti
byāpajjanā byāpajjitattaṃ virodho paṭivirodho caṇḍikkaṃ
[asuropo]{#note230 .var title="assuropo (s1-3)"} anattamanatā
cittassa---ayaṃ vuccati kodho.

[]{#63 .sc}[]{#p_25Cn_355 .ms}Api ca kodhassa adhi­matta­parit­tatā
veditabbā. Atthi [kañci]{#note231 .var title="kiñci (mr)"} kālaṃ kodho
cittā­vi­lakara­ṇa­matto hoti, na ca tāva mukha­kulāna­vikulāno hoti.
Atthi kañci kālaṃ kodho mukha­kulāna­vikulā­namatto hoti, na ca tāva
hanusañcopano hoti. Atthi kañci kālaṃ kodho hanu­sañ­co­pa­na­matto
hoti, na ca tāva [pharusavācaṃ nicchāraṇo]{#note232 .var
title="pharusavācaṃ nicchārano (bj) | ­pharu­sa­vāca­nicchā­raṇo (s1-3)"}
hoti. Atthi kañci kālaṃ kodho pharusavācaṃ ­nicchā­raṇa­matto hoti, na
ca tāva disā­vidisā­nuvi­lokano hoti. Atthi kañci kālaṃ kodho
disā­vidisā­nu­vi­loka­na­matto hoti, na ca tāva
daṇḍa­sattha­parāma­sano hoti. Atthi kañci kālaṃ kodho
daṇḍa­sattha­parāma­sa­na­matto hoti, na ca tāva
daṇḍa­sattha­abbhuk­kiraṇo hoti. Atthi kañci kālaṃ kodho
daṇḍa­sattha­abbhuk­kira­ṇa­matto hoti, na ca tāva
daṇḍa­sattha­abhi­nipā­tano hoti. Atthi kañci kālaṃ kodho
daṇḍa­sattha­abhi­nipā­ta­namatto hoti, na ca tāva
chinna­vicchin­na­karaṇo hoti. Atthi kañci kālaṃ kodho
chinna­vicchin­na­karaṇa­matto hoti, na ca tāva
sam­bhañ­jana­pali­bhañ­jano hoti. Atthi kañci kālaṃ kodho
sam­bhañ­jana­pali­bhañ­jana­matto hoti, na ca tāva
aṅga­maṅga­apa­kaḍḍhano hoti. Atthi kañci kālaṃ kodho
aṅga­maṅga­apa­kaḍḍha­na­matto hoti, na ca tāva
[jīvitāvoropano]{#note233 .var title="jīvitapanāsano (s1-3)"} hoti.
Atthi kañci kālaṃ kodho jīvitā­vo­ropa­na­matto hoti, na ca tāva
sabba­cāga­paric­cā­gāya saṇṭhito hoti. Yato kodho paraṃ puggalaṃ
ghātetvā attānaṃ ghāteti, ettāvatā kodho para­mussada­gato
parama­ve­pulla­patto hoti. Yassa so hoti kodho pahīno samucchinno
vūpasanto paṭipassaddho abhab­bup­pat­tiko ñāṇagginā daḍḍho, so
vuccati---vidhūmo.

[]{#64 .sc}[]{#p_25Cn_356 .ms}Kodhassa pahīnattā vidhūmo, kodhavatthussa
pariññātattā vidhūmo, kodhahetussa pariññātattā vidhūmo, kodhahetussa
upacchinnattā vidhūmo.

[]{#65 .sc}[]{#p_25Cn_357 .ms}**Anīgho**ti rāgo nīgho, doso nīgho, moho
nīgho, kodho nīgho, upanāho nīgho ... pe ...
sab­bā­kusa­lā­bhi­saṅ­khārā nīghā. Yassete nīghā pahīnā samucchinnā
vūpasantā paṭipassaddhā abhab­bup­pat­tikā ñāṇagginā daḍḍhā, so vuccati
anīgho.

[]{#66 .sc}[]{#p_25Cn_358 .ms}**Nirāso**ti **āsā** vuccati taṇhā. Yo
rāgo sārāgo ... pe ... abhijjhā lobho akusalamūlaṃ. Yassesā āsā taṇhā
pahīnā samucchinnā vūpasantā paṭipassaddhā abhab­bup­pat­tikā ñāṇagginā
daḍḍhā, so vuccati nirāso. **Jātī**ti yā tesaṃ tesaṃ sattānaṃ tamhi
tamhi sattanikāye jāti sañjāti okkanti abhinibbatti khandhānaṃ pātubhāvo
āyatanānaṃ paṭilābho. **Jarā**ti yā tesaṃ tesaṃ sattānaṃ tamhi tamhi
sattanikāye jarā jīraṇatā khaṇḍiccaṃ pāliccaṃ valittacatā āyuno saṃhāni
indriyānaṃ paripāko. **Santo vidhūmo anīgho nirāso, atāri so jātijaranti
brūmī**ti yo santo ca vidhūmo ca anīgho ca nirāso ca, so
jāti­jarā­maraṇaṃ atari uttari patari samatikkami vītivattayīti brūmi
ācikkhāmi desemi paññapemi paṭṭhapemi vivarāmi vibhajāmi uttānīkaromi
pakāsemīti---santo vidhūmo anīgho nirāso, atāri so jātijaranti brūmi.
Tenāha bhagavā---

> []{#67 .sc}[]{#p_25Cn_359 .ms}"Saṅkhāya lokasmi paroparāni,
> [(puṇṇakāti bhagavā)]{.gathaQuote}\
> Yassiñjitaṃ natthi kuhiñci loke;\
> Santo vidhūmo anīgho nirāso,\
> Atāri so jātijaranti brūmī"ti.

[]{#68 .sc}[]{#p_25Cn_360 .ms}Saha­gāthā­pari­yosānā ... pe ...
pañjaliko bhagavantaṃ namassamāno nisinno hoti--- "satthā me, bhante,
bhagavā, sāvakohamasmī"ti.

[]{#p_25Cn_361 .ms}Puṇṇa­kamā­ṇa­va­pucchā­niddeso tatiyo.

Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana
Bunnag Dhamma Society Fund, 2005. Based on the digital edition of the
Chaṭṭha Saṅgāyana published by the Vipassana Research Institute, with
corrections and proofreading by the Dhamma Society.

Prepared for SuttaCentral by [Blake Walshe]{.editor} and [Bhikkhu
Sujato]{.editor}.
:::
:::
