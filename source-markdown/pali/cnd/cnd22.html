<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="cnd22">
<article>
<div class="hgroup">
<p class="division">Cūḷaniddesa</p>
<p>Pārā­yana­vagga­niddesa</p>
<h1>18. Pārā­yanā­nugīti­gāthā­niddesa</h1>
</div>
<blockquote class="gatha">
<p><a class="sc" id="1"></a> <a class="ms" id="p_25Cn_1072"></a><a class="msdiv" id="msdiv102"></a><strong>Pārā­yana­manugā­yissaṃ, <span class="gathaQuote">(iccāyasmā piṅgiyo)</span></strong><br>
<strong>Yathāddakkhi tathākkhāsi;</strong><br>
<strong>Vimalo bhūrimedhaso,</strong><br>
<strong>Nikkāmo nibbano nāgo;</strong><br>
<strong>Kissa hetu musā bhaṇe.</strong> (1)</p>
</blockquote>
<p><a class="sc" id="2"></a><a class="ms" id="p_25Cn_1073"></a><strong>Pārā­yana­manugā­yissan</strong>ti gīta­manugā­yissaṃ <span class="var" title="kathi­ta­manugā­yissaṃ (s1-3)" id="note760">kathi­ta­manu­katha­yissaṃ</span> bhaṇi­ta­manu­bhaṇis­saṃ lapita­manu­lapis­saṃ bhāsi­ta­manu­bhā­sissanti—pārā­yana­manugā­yissaṃ. <strong>Iccāyasmā piṅgiyo</strong>ti. <strong>Iccā</strong>ti padasandhi … pe … padānu­pubba­tā­petaṃ—iccāti. <strong>Āyasmā</strong>ti piyavacanaṃ garuvacanaṃ sagāra­va­sappa­tis­sādhi­vacana­metaṃ—āyasmāti. <strong>Piṅgiyo</strong>ti tassa therassa nāmaṃ saṅkhā samaññā paññatti vohāro nāmaṃ nāmakammaṃ nāmadheyyaṃ nirutti byañjanaṃ abhilāpoti—iccāyasmā piṅgiyo.</p>
<p><a class="sc" id="3"></a><a class="ms" id="p_25Cn_1074"></a><strong>Yathāddakkhi tathākkhāsī</strong>ti yathā addakkhi tathā akkhāsi ācikkhi desesi paññapesi paṭṭhapesi vivari vibhaji uttānīakāsi pakāsesi. “Sabbe saṅkhārā aniccā”ti yathā addakkhi tathā akkhāsi ācikkhi desesi paññapesi paṭṭhapesi vivari vibhaji uttānīakāsi pakāsesi. “Sabbe saṅkhārā dukkhā”ti … pe … “sabbe dhammā anattā”ti … “yaṃ kiñci samuda­ya­dhammaṃ sabbaṃ taṃ nirodhadhamman”ti yathā addakkhi tathā akkhāsi ācikkhi desesi paññapesi paṭṭhapesi vivari vibhaji uttānīakāsi pakāsesīti— yathāddakkhi tathākkhāsi.</p>
<p><a class="sc" id="4"></a><a class="ms" id="p_25Cn_1075"></a><strong>Vimalo bhūrimedhaso</strong>ti. <strong>Vimalo</strong>ti rāgo malaṃ, doso malaṃ, moho malaṃ, kodho … upanāho … pe … sab­bā­kusa­lā­bhi­saṅ­khārā malā. Te malā buddhassa bhagavato pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. <span class="var" title="tasmā buddho acalo (bj) | tasmā buddho amalo (s1-3)" id="note761">Amalo buddho</span> vimalo nimmalo malāpagato malavippahīno <span class="var" title="malavippamutto (bj, s1-3)" id="note762">malavimutto</span> sab­bamala­vī­tivatto. <strong>Bhūri</strong> vuccati pathavī. <span class="var" title="bhagavā imāya (s1-3)" id="note763">Bhagavā tāya</span> pathavisamāya paññāya vipulāya vitthatāya samannāgato. Medhā vuccati paññā. Yā paññā pajānanā … pe … amoho dhammavicayo sammādiṭṭhi. Bhagavā imāya medhāya paññāya upeto samupeto upāgato samupāgato upapanno samupapanno samannāgato, tasmā buddho sumedhasoti—vimalo bhūrimedhaso.</p>
<p><a class="sc" id="5"></a><a class="ms" id="p_25Cn_1076"></a><strong>Nikkāmo nibbano nāgo</strong>ti. <strong>Kāmā</strong>ti uddānato dve kāmā—vatthukāmā ca kilesakāmā ca … pe … ime vuccanti vatthukāmā … pe … ime vuccanti kilesakāmā. Buddhassa bhagavato vatthukāmā pariññātā kilesakāmā pahīnā vatthukāmānaṃ pariññātattā kilesakāmānaṃ pahīnattā. Bhagavā na kāme kāmeti na kāme icchati na kāme pattheti na kāme piheti na kāme abhijappati. Ye kāme kāmenti kāme icchanti kāme patthenti kāme pihenti kāme abhijappanti te kāmakāmino rāgarāgino saññasaññino. Bhagavā na kāme kāmeti na kāme icchati na kāme pattheti na kāme piheti na kāme abhijappati. Tasmā buddho akāmo nikkāmo cattakāmo vantakāmo muttakāmo pahīnakāmo paṭi­nissaṭ­ṭha­kāmo vītarāgo vigatarāgo cattarāgo vantarāgo muttarāgo pahīnarāgo paṭi­nissaṭ­ṭha­rāgo nicchāto nibbuto sītibhūto sukhap­paṭi­saṃ­vedī brahmabhūtena attanā viharatīti— nikkāmo.</p>
<p><a class="sc" id="6"></a><a class="ms" id="p_25Cn_1077"></a><strong>Nibbano</strong>ti rāgo vanaṃ, doso vanaṃ, moho vanaṃ, kodho vanaṃ, upanāho vanaṃ … pe … sab­bā­kusa­lā­bhi­saṅ­khārā vanā. Te vanā buddhassa bhagavato pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Tasmā buddho avano vivano nibbano vanāpagato vanavippahīno vanavimutto sabba­vana­vī­tivat­toti—nibbano. <strong>Nāgo</strong>ti nāgo; bhagavā āguṃ na karotīti nāgo, na gacchatīti nāgo, na āgacchatīti nāgo … pe … evaṃ bhagavā na āgacchatīti nāgoti—nikkāmo nibbano nāgo.</p>
<p><a class="sc" id="7"></a><a class="ms" id="p_25Cn_1078"></a><strong>Kissa hetu musā bhaṇe</strong>ti. <strong>Kissa hetū</strong>ti kissa hetu kiṃhetu kiṃkāraṇā kiṃnidānā kiṃpaccayāti—kissa hetu. <strong>Musā bhaṇe</strong>ti musā bhaṇeyya katheyya dīpeyya vohareyya; <strong>musā bhaṇe</strong>ti mosavajjaṃ bhaṇeyya, musāvādaṃ bhaṇeyya, anariyavādaṃ bhaṇeyya. Idhekacco <span class="var" title="sabhāgato (c1)" id="note765">sabhaggato</span> vā <span class="var" title="parisagato (bj) | parisāgato (c1)" id="note766">parisaggato</span> vā ñātimajjhagato vā pūgamajjhagato vā rāja­kula­maj­jha­gato vā abhinīto sakkhipuṭṭho—“<span class="var" title="ehi bho (s1-3)" id="note767">ehambho</span> purisa, yaṃ jānāsi taṃ vadehī”ti, so ajānaṃ vā āha—“jānāmī”ti, jānaṃ vā āha—“na jānāmī”ti, apassaṃ vā āha—“passāmī”ti, passaṃ vā āha—“na passāmī”ti. Iti attahetu vā parahetu vā āmisa­kiñcik­kha­hetu vā sampajānamusā bhāsati, idaṃ vuccati mosavajjaṃ.</p>
<p><a class="sc" id="8"></a><a class="ms" id="p_25Cn_1079"></a>Api ca tīhākārehi musāvādo hoti. Pubbevassa hoti—“musā bhaṇissan”ti, bhaṇantassa hoti—“musā bhaṇāmī”ti, bhaṇitassa hoti—“musā mayā bhaṇitan”ti— imehi tīhākārehi musāvādo hoti. Api ca catūhākārehi musāvādo hoti. Pubbevassa hoti—“musā bhaṇissan”ti, bhaṇantassa hoti—“musā bhaṇāmī”ti, bhaṇitassa hoti—“musā mayā bhaṇitan”ti, vinidhāya diṭṭhiṃ—imehi catūhākārehi musāvādo hoti. Api ca pañcahākārehi … pe … chahākārehi … sattahākārehi … aṭṭhahākārehi musāvādo hoti. Pubbevassa hoti—“musā bhaṇissan”ti, bhaṇantassa hoti—“musā bhaṇāmī”ti, bhaṇitassa hoti—“musā mayā bhaṇitan”ti, vinidhāya diṭṭhiṃ, vinidhāya khantiṃ, vinidhāya ruciṃ, vinidhāya saññaṃ, vinidhāya bhāvaṃ—imehi aṭṭhahākārehi musāvādo hoti mosavajjaṃ. Kissa hetu musā bhaṇeyya katheyya dīpeyya vohareyyāti—kissa hetu musā bhaṇe. Tenāha thero piṅgiyo—</p>
<blockquote class="gatha">
<p><a class="sc" id="9"></a><a class="ms" id="p_25Cn_1080"></a>“Pārā­yana­manugā­yissaṃ, <span class="gathaQuote">(iccāyasmā piṅgiyo)</span><br>
Yathāddakkhi tathākkhāsi;<br>
Vimalo bhūrimedhaso,<br>
Nikkāmo nibbano nāgo;<br>
Kissa hetu musā bhaṇe”ti.</p>
<p><a class="sc" id="10"></a> <a class="ms" id="p_25Cn_1081"></a><a class="msdiv" id="msdiv103"></a><strong>Pahīna­ma­lamohassa,</strong><br>
<strong>māna­mak­khap­pahāyino;</strong><br>
<strong>Handāhaṃ kittayissāmi,</strong><br>
<strong>giraṃ vaṇṇū­pa­sañ­hi­taṃ.</strong> (2)</p>
</blockquote>
<p><a class="sc" id="11"></a><a class="ms" id="p_25Cn_1082"></a><strong>Pahīna­ma­lamohassā</strong>ti. <strong>Malan</strong>ti rāgo malaṃ, doso malaṃ, moho malaṃ, māno malaṃ, diṭṭhi malaṃ, kileso malaṃ, sabba­ducca­ritaṃ malaṃ, sabba­bhava­gāmikam­maṃ malaṃ.</p>
<p><a class="sc" id="12"></a><a class="ms" id="p_25Cn_1083"></a><strong>Moho</strong>ti yaṃ dukkhe aññāṇaṃ … pe … avijjālaṅgī moho akusalamūlaṃ. Ayaṃ vuccati moho. Malañca moho ca buddhassa bhagavato pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Tasmā buddho pahīna­mala­mohoti— pahīna­ma­lamohassa.</p>
<p><a class="sc" id="13"></a><a class="ms" id="p_25Cn_1084"></a><strong>Māna­mak­khap­pahāyino</strong>ti. <strong>Māno</strong>ti ekavidhena māno—yā cittassa <span class="var" title="uṇṇati (s1-3, mr)" id="note770">unnati</span>. Duvidhena māno—attukkaṃ­sa­na­māno, ­paravam­bhana­māno. Tividhena māno—seyyohamasmīti māno, ­sadi­soha­masmīti māno, hīnohamasmīti māno. Catubbidhena māno—lābhena mānaṃ janeti, yasena mānaṃ janeti, pasaṃsāya mānaṃ janeti, sukhena mānaṃ janeti. Pañcavidhena māno— lābhimhi manāpikānaṃ rūpānanti mānaṃ janeti, lābhimhi manāpikānaṃ saddānaṃ … pe … gandhānaṃ … rasānaṃ … ­phoṭṭhab­bā­nanti mānaṃ janeti. Chabbidhena māno— cak­khu­sam­padāya mānaṃ janeti, sotasampadāya … pe … ghānasampadāya … jivhāsampadāya … kāyasampadāya … manosampadāya mānaṃ janeti. Sattavidhena māno—māno, atimāno, mānātimāno, omāno, avamāno, asmimāno, micchāmāno. Aṭṭhavidhena māno—lābhena mānaṃ janeti, alābhena omānaṃ janeti, yasena mānaṃ janeti, ayasena omānaṃ janeti, pasaṃsāya mānaṃ janeti, nindāya omānaṃ janeti, sukhena mānaṃ janeti, dukkhena omānaṃ janeti. Navavidhena māno—seyyassa seyyohamasmīti māno, seyyassa ­sadi­soha­masmīti māno, seyyassa hīnohamasmīti māno, sadisassa seyyohamasmīti māno, sadisassa ­sadi­soha­masmīti māno, sadisassa hīnohamasmīti māno, hīnassa seyyohamasmīti māno, hīnassa ­sadi­soha­masmīti māno, hīnassa hīnohamasmīti māno. Dasavidhena māno—idhekacco mānaṃ janeti jātiyā vā gottena vā kolaputtiyena vā vaṇṇa­pok­kha­ra­tāya vā dhanena vā ajjhenena vā kammāyatanena vā sippāyatanena vā <span class="var" title="vijjaṭṭhānena (s1-3) | vijjāṭhānena (mr)" id="note772">vijjāṭṭhānena</span> vā sutena vā paṭibhānena vā aññata­rañ­ñata­rena vā vatthunā. Yo evarūpo māno maññanā maññitattaṃ unnati unnamo dhajo sampaggāho ketukamyatā cittassa—ayaṃ vuccati māno.</p>
<p><a class="sc" id="14"></a> <a class="ms" id="p_25Cn_1085"></a><strong>Makkho</strong>ti yo makkho makkhāyanā makkhāyitattaṃ niṭṭhuriyaṃ <span class="var" title="nitthuriya­kammaṃ (mr)" id="note774">niṭṭhuriya­kammaṃ</span>—ayaṃ vuccati makkho. Buddhassa bhagavato māno ca makkho ca pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Tasmā buddho māna­mak­khap­pahāyīti—māna­mak­khap­pahāyino.</p>
<p><a class="sc" id="15"></a><a class="ms" id="p_25Cn_1086"></a><strong>Handāhaṃ kittayissāmi giraṃ vaṇṇū­pa­sañ­hi­tan</strong>ti. <strong>Handāhan</strong>ti padasandhi padasaṃsaggo padapāripūrī akkha­ra­sama­vāyo byañ­jana­siliṭ­ṭhatā padānu­pubba­tā­petaṃ—handāhanti. <strong>Kittayissāmi giraṃ vaṇṇū­pa­sañ­hi­tan</strong>ti vaṇṇena upetaṃ samupetaṃ upāgataṃ samupāgataṃ upapannaṃ samupapannaṃ samannāgataṃ vācaṃ giraṃ byappathaṃ <span class="var" title="odīraṇaṃ (s1-3)" id="note775">udīraṇaṃ</span> kittayissāmi desessāmi paññapessāmi paṭṭhapessāmi vivarissāmi vibhajissāmi uttānīka­ris­sāmi pakāsessāmīti—handāhaṃ kittayissāmi giraṃ vaṇṇū­pa­sañ­hi­taṃ. Tenāha thero piṅgiyo—</p>
<blockquote class="gatha">
<p><a class="sc" id="16"></a><a class="ms" id="p_25Cn_1087"></a>“Pahīna­ma­lamohassa,<br>
māna­mak­khap­pahāyino;<br>
Handāhaṃ kittayissāmi,<br>
giraṃ vaṇṇū­pa­sañ­hi­tan”ti.</p>
<p><a class="sc" id="17"></a> <a class="ms" id="p_25Cn_1088"></a><a class="msdiv" id="msdiv104"></a><strong>Tamonudo buddho samantacakkhu,</strong><br>
<strong>Lokantagū sabba­bhavā­ti­vatto;</strong><br>
<strong>Anāsavo sabba­duk­khap­pahīno,</strong><br>
<strong>Saccavhayo <span class="var" title="brahmupāsito (s1-3)" id="note777">brahme upāsito</span> me.</strong> (3)</p>
</blockquote>
<p><a class="sc" id="18"></a><a class="ms" id="p_25Cn_1089"></a><strong>Tamonudo buddho samantacakkhū</strong>ti. <strong>Tamonudo</strong>ti rāgatamaṃ dosatamaṃ mohatamaṃ mānatamaṃ diṭṭhitamaṃ kilesatamaṃ duccaritatamaṃ <span class="var" title="acakkhukaraṇaṃ aññāṇakaraṇaṃ (bj) | acakkhukaraṇaṃ añāṇakaraṇaṃ (s2, s3)" id="note778">andhakaraṇaṃ aññāṇakaraṇaṃ</span> paññā­ni­rodhi­kaṃ ­vighā­ta­pak­khi­kaṃ anib­bāna­saṃ­vatta­ni­kaṃ nudi panudi pajahi vinodesi byantīakāsi anabhāvaṃ gamesi. <strong>Buddho</strong>ti yo so bhagavā … pe … sacchikā paññatti; yadidaṃ buddhoti. <strong>Samantacakkhu</strong> vuccati sabbañ­ñu­ta­ñāṇaṃ … pe … tathāgato tena saman­ta­cak­khūti—tamonudo buddho samantacakkhu.</p>
<p><a class="sc" id="19"></a><a class="ms" id="p_25Cn_1090"></a><strong>Lokantagū sabba­bhavā­ti­vatto</strong>ti. <strong>Loko</strong>ti eko loko—bhavaloko. Dve lokā—bhavaloko ca sambhavaloko ca; sam­patti­bhava­loko ca <span class="var" title="dve lokā sampatti ca bhavaloko vipatti ca bhavaloko (s1-3)" id="note780">sam­patti­sam­bha­va­loko ca; vipat­ti­bhava­loko ca vipat­ti­sam­bha­va­loko ca</span>. Tayo lokā—tisso vedanā. Cattāro lokā—cattāro āhārā. Pañca lokā—pañcu­pādā­nak­khan­dhā. Cha lokā—cha ajjhattikāni āyatanāni. Satta lokā—satta­viñ­ñā­ṇaṭ­ṭhitiyo. Aṭṭha lokā—aṭṭha lokadhammā. Nava lokā—nava sattāvāsā. Dasa lokā—dasa āyatanāni. Dvādasa lokā—dvāda­sāyata­nāni. Aṭṭhārasa lokā—aṭṭhārasa dhātuyo. <strong>Lokantagū</strong>ti bhagavā lokassa antagato antappatto koṭigato koṭippatto … nibbānagato nibbānappatto. So vutthavāso ciṇṇacaraṇo … jāti­maraṇa­saṃsāro natthi tassa punabbhavoti—lokantagū.</p>
<p><a class="sc" id="20"></a><a class="ms" id="p_25Cn_1091"></a><strong>Sabba­bhavā­ti­vatto</strong>ti. <strong>Bhavā</strong>ti dve bhavā—kammabhavo ca paṭisandhiko ca punabbhavo. Katamo kammabhavo? Puññā­bhi­saṅ­khāro apuññā­bhi­saṅ­khāro āneñjā­bhi­saṅ­khāro—ayaṃ kammabhavo. Katamo paṭisandhiko punabbhavo? Paṭisandhikā <span class="var" title="rūpaṃ (bj)" id="note781">rūpā</span> vedanā saññā saṅkhārā viññāṇaṃ— ayaṃ paṭisandhiko punabbhavo. Bhagavā kammabhavañca paṭi­sandhi­kañca punabbhavaṃ <span class="var" title="upātivatto (mr)" id="note782">ativatto</span> atikkanto vītivattoti—lokantagū sabba­bhavā­ti­vatto.</p>
<p><a class="sc" id="21"></a><a class="ms" id="p_25Cn_1092"></a><strong>Anāsavo sabba­duk­khap­pahīno</strong>ti. <strong>Anāsavo</strong>ti cattāro āsavā—kāmāsavo, bhavāsavo, diṭṭhāsavo, avijjāsavo. Te āsavā buddhassa bhagavato pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Tasmā buddho anāsavo. <strong>Sabba­duk­khap­pahīno</strong>ti sabbaṃ tassa paṭisandhikaṃ jātidukkhaṃ jarādukkhaṃ byādhidukkhaṃ maraṇadukkhaṃ soka­pari­deva­duk­kha­do­manas­supāyā­sa­duk­khaṃ … pe … diṭṭhib­yasa­na­duk­khaṃ pahīnaṃ samucchinnaṃ vūpasantaṃ paṭippas­sad­dhaṃ abhab­bup­patti­kaṃ ñāṇagginā daḍḍhaṃ. Tasmā buddho sabba­duk­khap­pahī­noti—anāsavo sabba­duk­khap­pahīno.</p>
<p><a class="sc" id="22"></a><a class="ms" id="p_25Cn_1093"></a><strong>Saccavhayo brahme upāsito me</strong>ti. <strong>Saccavhayo</strong>ti saccavhayo sadisanāmo sadisavhayo sac­ca­sadi­sav­hayo. Vipassī bhagavā, sikhī bhagavā, vessabhū bhagavā, kakusandho bhagavā, koṇāgamano bhagavā, kassapo bhagavā. Te buddhā bhagavanto sadisanāmā sadisavhayā. Bhagavāpi sakyamuni tesaṃ buddhānaṃ bhagavantānaṃ sadisanāmo sadisavhayoti—tasmā buddho saccavhayo.</p>
<p><a class="sc" id="23"></a><a class="ms" id="p_25Cn_1094"></a><strong>Brahme upāsito me</strong>ti so mayā bhagavā āsito upāsito payirupāsito paripucchito paripañhitoti— saccavhayo brahme upāsito me. Tenāha thero piṅgiyo—</p>
<blockquote class="gatha">
<p><a class="sc" id="24"></a><a class="ms" id="p_25Cn_1095"></a>“Tamonudo buddho samantacakkhu,<br>
Lokantagū sabba­bhavā­ti­vatto;<br>
Anāsavo sabba­duk­khap­pahīno,<br>
Saccavhayo brahme upāsito me”ti.</p>
<p><a class="sc" id="25"></a> <a class="ms" id="p_25Cn_1096"></a><a class="msdiv" id="msdiv105"></a><strong><span class="var" title="dvijo (bj)" id="note784">Dijo</span> yathā kubbanakaṃ pahāya,</strong><br>
<strong>Bahupphalaṃ kānana­mā­va­seyya;</strong><br>
<strong><span class="var" title="evampahaṃ (bj, pts1, c1 ^snp5.19#120 [Pārā­yanā­nu­gīti­gāthā]) | evamāhaṃ (s1-3)" id="note785">Evamahaṃ</span> appadasse pahāya,</strong><br>
<strong>Mahodadhiṃ haṃsoriva <span class="var" title="haṃsa­ri­vajjha­patto (s1-3) | ... ajja patto (mr)" id="note786">ajjhapatto</span>.</strong> (4)</p>
</blockquote>
<p><a class="sc" id="26"></a><a class="ms" id="p_25Cn_1097"></a><strong>Dijo yathā kubbanakaṃ pahāya, bahupphalaṃ kānana­mā­va­seyyā</strong>ti. <strong>Dijo</strong> vuccati pakkhī. Kiṃkāraṇā dijo vuccati pakkhī? Dvikkhattuṃ jāyatīti dijo, mātukucchimhā ca aṇḍakosamhā ca. Taṃkāraṇā dijo vuccati pakkhīti—dijo. <strong>Yathā kubbanakaṃ pahāyā</strong>ti yathā dijo kubbanakaṃ <span class="var" title="parittavanakaṃ parittakaṃ vanaṃ (bj) | rittavanakaṃ (s1-3)" id="note787">parittavanakaṃ</span> appaphalaṃ appabhakkhaṃ appodakaṃ pahāya jahitvā atikkamitvā samatikkamitvā vītivattetvā aññaṃ bahupphalaṃ bahubhakkhaṃ <span class="var" title="bahurukkhaṃ (bj, s1-3)" id="note788">bahūdakaṃ</span> mahantaṃ kānanaṃ vanasaṇḍaṃ adhigaccheyya vindeyya paṭilabheyya, tasmiñca vanasaṇḍe vāsaṃ kappeyyāti—dijo yathā kubbanakaṃ pahāya bahupphalaṃ kānanaṃ āvaseyya.</p>
<p><a class="sc" id="27"></a><a class="ms" id="p_25Cn_1098"></a><strong>Evamahaṃ appadasse pahāya, mahodadhiṃ haṃsoriva ajjhapatto</strong>ti. <strong>Evan</strong>ti opamma­sam­paṭi­pāda­naṃ. <strong>Appadasse pahāyā</strong>ti yo ca bāvarī brāhmaṇo ye caññe tassa ācariyā buddhaṃ bhagavantaṃ upādāya appadassā parittadassā thokadassā omakadassā lāmakadassā <span class="var" title="chattakadassā (bj) | jatukadassā (si) | jatukkadassā (s1-3)" id="note789">chatukkadassā</span> vā. Te appadasse parittadasse thokadasse omakadasse lāmakadasse chatukkadasse pahāya pajahitvā atikkamitvā samatikkamitvā vītivattetvā buddhaṃ bhagavantaṃ appamāṇadassaṃ aggadassaṃ seṭṭhadassaṃ viseṭṭhadassaṃ pāmokkhadassaṃ uttamadassaṃ pavaradassaṃ asamaṃ asamasamaṃ appaṭisamaṃ appaṭibhāgaṃ appaṭipuggalaṃ devātidevaṃ narāsabhaṃ purisasīhaṃ purisanāgaṃ purisājaññaṃ purisanisabhaṃ purisa­dhoray­haṃ <span class="var" title="dasabalaṃ tādiṃ (s1-3)" id="note790">dasabaladhāriṃ</span> adhigacchiṃ vindiṃ paṭilabhiṃ. Yathā ca haṃso mahantaṃ <span class="var" title="mānusakataṃ (s1-3)" id="note791">mānasakaṃ</span> vā saraṃ anotattaṃ vā dahaṃ mahāsamuddaṃ vā akkhobhaṃ amitodakaṃ jalarāsiṃ adhigaccheyya vindeyya paṭilabheyya, evameva buddhaṃ bhagavantaṃ akkhobhaṃ amitatejaṃ pabhinnañāṇaṃ vivaṭacakkhuṃ paññā­pabhe­da­kusa­laṃ adhi­gata­paṭi­sam­bhi­daṃ catu­ve­sāraj­jap­pattaṃ sud­dhādhi­muttaṃ setapaccattaṃ advayabhāṇiṃ tādiṃ tathāpaṭiññaṃ aparittaṃ mahantaṃ gambhīraṃ appameyyaṃ duppariyogāhaṃ pahūtaratanaṃ sāgarasamaṃ ­chaḷaṅ­gupekkhāya samannāgataṃ atulaṃ vipulaṃ appameyyaṃ, taṃ tādisaṃ <span class="var" title="­pa­vada­ta­magga­vādi­naṃ (s1-3) | pavara­magga­vādi­naṃ (mr)" id="note792">pavadataṃ maggavādinaṃ</span> merumiva nagānaṃ garuḷamiva dijānaṃ sīhamiva migānaṃ udadhimiva aṇṇavānaṃ adhigacchiṃ, taṃ satthāraṃ jinapavaraṃ mahesinti—evamahaṃ appadasse pahāya mahodadhiṃ haṃsoriva ajjhapatto. Tenāha thero piṅgiyo—</p>
<blockquote class="gatha">
<p><a class="sc" id="28"></a><a class="ms" id="p_25Cn_1099"></a>“Dijo yathā kubbanakaṃ pahāya,<br>
Bahupphalaṃ kānana­mā­va­seyya;<br>
Evamahaṃ appadasse pahāya,<br>
Mahodadhiṃ haṃsoriva ajjhapatto”ti.</p>
<p><a class="sc" id="29"></a> <a class="ms" id="p_25Cn_1100"></a><a class="msdiv" id="msdiv106"></a><strong>Yeme pubbe viyākaṃsu,</strong><br>
<strong>Huraṃ gotamasāsanā;</strong><br>
<strong>Iccāsi iti bhavissati,</strong><br>
<strong>Sabbaṃ taṃ itihītihaṃ;</strong><br>
<strong>Sabbaṃ taṃ takkavaḍḍhanaṃ.</strong> (5)</p>
</blockquote>
<p><a class="sc" id="30"></a><a class="ms" id="p_25Cn_1101"></a><strong>Ye me pubbe viyākaṃsū</strong>ti. <strong>Ye</strong>ti yo ca bāvarī brāhmaṇo ye caññe tassa ācariyā, te sakaṃ diṭṭhiṃ sakaṃ khantiṃ sakaṃ ruciṃ sakaṃ laddhiṃ sakaṃ ajjhāsayaṃ sakaṃ adhippāyaṃ byākaṃsu ācikkhiṃsu desayiṃsu paññapiṃsu paṭṭhapiṃsu vivariṃsu vibhajiṃsu uttānīakaṃsu pakāsesunti—ye me pubbe viyākaṃsu.</p>
<p><a class="sc" id="31"></a><a class="ms" id="p_25Cn_1102"></a><strong>Huraṃ gotamasāsanā</strong>ti huraṃ gotamasāsanā, paraṃ gotamasāsanā, pure gotamasāsanā, paṭhamataraṃ gotamasāsanā buddhasāsanā jinasāsanā <span class="var" title="tathā­gata­sāsanā devāti­deva­sāsanā (bj) | tathā­gata­sāsanā devasāsanā (s1-3, mr)" id="note794">tathā­gata­sāsanā</span> arahan­ta­sāsanāti—huraṃ gotamasāsanā.</p>
<p><a class="sc" id="32"></a><a class="ms" id="p_25Cn_1103"></a><strong>Iccāsi iti bhavissatī</strong>ti evaṃ kira āsi, evaṃ kira bhavissatīti—iccāsi iti bhavissati.</p>
<p><a class="sc" id="33"></a><a class="ms" id="p_25Cn_1104"></a><strong>Sabbaṃ taṃ itihītihan</strong>ti sabbaṃ taṃ itihītihaṃ itikirāya paramparāya piṭaka­sam­padāya takkahetu nayahetu ākāra­pari­vitak­kena diṭṭhi­nij­jhā­nak­khan­tiyā na sāmaṃ saya­ma­bhiñ­ñā­taṃ na attapaccakkhaṃ dhammaṃ yaṃ kathayiṃsūti—sabbaṃ taṃ itihītihaṃ.</p>
<p><a class="sc" id="34"></a><a class="ms" id="p_25Cn_1105"></a><strong>Sabbaṃ taṃ takkavaḍḍhanan</strong>ti sabbaṃ taṃ takkavaḍḍhanaṃ vitak­ka­vaḍḍha­naṃ saṅkap­pa­vaḍ­ḍha­naṃ kāmavitak­ka­vaḍḍha­naṃ ­byāpā­da­vitak­ka­vaḍḍha­naṃ vihiṃ­sā­vitak­ka­vaḍḍha­naṃ ñāti­vitak­ka­vaḍḍha­naṃ jana­pada­vitak­ka­vaḍḍha­naṃ ama­rāvitak­ka­vaḍḍha­naṃ parā­nudaya­tā­paṭi­saṃ­yutta­vitak­ka­vaḍḍha­naṃ lābhasakkā­ra­siloka­paṭi­saṃ­yutta­vitak­ka­vaḍḍha­naṃ anavaññat­ti­paṭi­saṃ­yutta­vitak­ka­vaḍḍha­nanti—sabbaṃ taṃ takkavaḍḍhanaṃ. Tenāha thero piṅgiyo—</p>
<blockquote class="gatha">
<p><a class="sc" id="35"></a><a class="ms" id="p_25Cn_1106"></a>“Yeme pubbe viyākaṃsu,<br>
Huraṃ gotamasāsanā;<br>
Iccāsi iti bhavissati,<br>
Sabbaṃ taṃ itihītihaṃ;<br>
Sabbaṃ taṃ takkavaḍḍhanan”ti.</p>
<p><a class="sc" id="36"></a> <a class="ms" id="p_25Cn_1107"></a><a class="msdiv" id="msdiv107"></a><strong>Eko tamonudāsīno,</strong><br>
<strong>jutimā so pabhaṅkaro;</strong><br>
<strong>Gotamo bhūripaññāṇo,</strong><br>
<strong>gotamo bhūrimedhaso.</strong> (6)</p>
</blockquote>
<p><a class="sc" id="37"></a><a class="ms" id="p_25Cn_1108"></a><strong>Eko tamonudāsīno</strong>ti. <strong>Eko</strong>ti bhagavā pabbaj­ja­saṅ­khā­tena eko, adutiyaṭṭhena eko, taṇhāya pahānaṭṭhena eko, ekanta­vītarā­goti eko, ekanta­vīta­dosoti eko, ekanta­vī­tamo­hoti eko, ekanta­nikkile­soti eko, ekāyanamaggaṃ gatoti eko, eko anuttaraṃ sammāsambodhiṃ abhisam­buddhoti eko.</p>
<p><a class="sc" id="38"></a><a class="ms" id="p_25Cn_1109"></a>Kathaṃ bhagavā pabbaj­ja­saṅ­khā­tena eko? Bhagavā daharova samāno susu kāḷakeso bhadrena yobbanena samannāgato paṭhamena vayasā akāmakānaṃ <span class="var" title="mātāpitunnaṃ (bj)" id="note797">mātāpitūnaṃ</span> assumukhānaṃ rodantānaṃ vilapantānaṃ ñātisaṅghaṃ sabbaṃ ­gharāvā­sa­pali­bodhaṃ chinditvā putta­dāra­pali­bodhaṃ chinditvā ñātipalibodhaṃ chinditvā mittā­macca­pali­bodhaṃ chinditvā sanni­dhi­pali­bodhaṃ chinditvā kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajitvā akiñcanabhāvaṃ upagantvā eko carati viharati iriyati vatteti pāleti yapeti yāpeti. Evaṃ bhagavā pabbaj­ja­saṅ­khā­tena eko.</p>
<p><a class="sc" id="39"></a><a class="ms" id="p_25Cn_1110"></a>Kathaṃ bhagavā adutiyaṭṭhena eko? Evaṃ pabbajito samāno eko arañña­vana­patthāni pantāni senāsanāni paṭisevati appasaddāni appanigghosāni vijanavātāni <span class="var" title="­manus­sa­rāha­seyya­kāni (bj, s1-3, mr)" id="note798">­manus­sa­rāhas­seyya­kāni</span> <span class="var" title="paṭi­sallā­ṇa­sārup­pāni (mr)" id="note799">paṭi­sallā­na­sārup­pāni</span>. So eko gacchati, eko tiṭṭhati, eko nisīdati, eko seyyaṃ kappeti, eko gāmaṃ piṇḍāya pavisati, eko abhikkamati, eko paṭikkamati, eko raho nisīdati, eko caṅkamaṃ adhiṭṭhāti, eko carati viharati iriyati vatteti pāleti yapeti yāpeti. Evaṃ bhagavā adutiyaṭṭhena eko.</p>
<p><a class="sc" id="40"></a><a class="ms" id="p_25Cn_1111"></a>Kathaṃ bhagavā taṇhāya pahānaṭṭhena eko? So evaṃ eko adutiyo appamatto ātāpī pahitatto viharanto najjā nerañjarāya tīre bodhi­rukkha­mūle mahāpadhānaṃ padahanto māraṃ sasenaṃ kaṇhaṃ namuciṃ pamattabandhuṃ vidhamitvā <span class="var" title="taṇhaṃ jāliniṃ (s1-3)" id="note800">taṇhājāliniṃ</span> <span class="var" title="saritaṃ (s1-3)" id="note801">visaṭaṃ</span> visattikaṃ pajahi vinodesi byantīakāsi anabhāvaṃ gamesi.</p>
<blockquote class="gatha">
<p><a class="sc" id="41"></a> <a class="ms" id="p_25Cn_1112"></a>“Taṇhādutiyo puriso,<br>
dīghamaddhāna saṃsaraṃ;<br>
Ittha­bhā­vañña­thā­bhāvaṃ,<br>
saṃsāraṃ nātivattati.</p>
<p><a class="sc" id="42"></a><a class="ms" id="p_25Cn_1113"></a><span class="var" title="evamādīnavaṃ (mr)" id="note803">Etamādīnavaṃ</span> ñatvā,<br>
<span class="var" title="taṇhā (s1-3, mr)" id="note804">Taṇhaṃ</span> dukkhassa sambhavaṃ;<br>
Vītataṇho anādāno,<br>
Sato bhikkhu paribbaje”ti.</p>
</blockquote>
<p><a class="sc" id="43"></a><a class="ms" id="p_25Cn_1114"></a>Evaṃ bhagavā taṇhāya pahānaṭṭhena eko.</p>
<p><a class="sc" id="44"></a><a class="ms" id="p_25Cn_1115"></a>Kathaṃ bhagavā ekanta­vītarā­goti eko? Rāgassa pahīnattā ekanta­vītarā­goti eko, dosassa pahīnattā ekanta­vīta­dosoti eko, mohassa pahīnattā ekanta­vī­tamo­hoti eko, kilesānaṃ pahīnattā ekanta­nikkile­soti eko.</p>
<p><a class="sc" id="45"></a><a class="ms" id="p_25Cn_1116"></a>Kathaṃ bhagavā ekāyanamaggaṃ gatoti eko? Ekāyanamaggo vuccati cattāro satipaṭṭhānā … pe … ariyo aṭṭhaṅgiko maggo.</p>
<blockquote class="gatha">
<p><a class="sc" id="46"></a> <a class="ms" id="p_25Cn_1117"></a>“Ekāyanaṃ jāti­kha­yan­tadassī,<br>
Maggaṃ pajānāti hitānukampī;<br>
Etena maggena <span class="var" title="atariṃsu (mr)" id="note806">tariṃsu</span> pubbe,<br>
Tarissanti ye ca taranti oghan”ti.</p>
</blockquote>
<p><a class="sc" id="47"></a><a class="ms" id="p_25Cn_1118"></a>Evaṃ bhagavā ekāyanamaggaṃ gatoti eko.</p>
<p><a class="sc" id="48"></a><a class="ms" id="p_25Cn_1119"></a>Kathaṃ bhagavā eko anuttaraṃ sammāsambodhiṃ abhisam­buddhoti eko. Bodhi vuccati catūsu maggesu ñāṇaṃ paññā paññindriyaṃ paññābalaṃ dhamma­vicaya­sam­boj­jhaṅgo vīmaṃsā vipassanā sammādiṭṭhi. Bhagavā tena bodhiñāṇena “sabbe saṅkhārā aniccā”ti bujjhi, “sabbe saṅkhārā dukkhā”ti bujjhi, “sabbe dhammā anattā”ti bujjhi … pe … “yaṃ kiñci samuda­ya­dhammaṃ sabbaṃ taṃ nirodhadhamman”ti bujjhi. Atha vā yaṃ bujjhitabbaṃ anu­bujjhi­tabbaṃ paṭi­bujjhi­tabbaṃ ­sambuj­jhi­tabbaṃ adhigantabbaṃ phassitabbaṃ sacchikātabbaṃ sabbaṃ taṃ tena bodhiñāṇena bujjhi anubujjhi paṭibujjhi sambujjhi adhigacchi <span class="var" title="phassi (bj) | phusesi (s1-3)" id="note807">phassesi</span> sacchākāsi. Evaṃ bhagavā eko anuttaraṃ sammāsambodhiṃ abhisam­buddhoti eko.</p>
<p><a class="sc" id="49"></a><a class="ms" id="p_25Cn_1120"></a><strong>Tamonudo</strong>ti bhagavā rāgatamaṃ dosatamaṃ mohatamaṃ diṭṭhitamaṃ kilesatamaṃ duccaritatamaṃ andhakaraṇaṃ acakkhukaraṇaṃ aññāṇakaraṇaṃ paññā­ni­rodhi­kaṃ ­vighā­ta­pak­khi­kaṃ anib­bāna­saṃ­vatta­ni­kaṃ nudi panudi pajahi vinodesi <span class="var" title="byantīmakāsi (s1-3)" id="note808">byantīakāsi</span> anabhāvaṃ gamesi. <strong>Āsīno</strong>ti nisinno bhagavā pāsāṇake cetiyeti—<span class="var" title="āsino (mr)" id="note809">āsīno</span>.</p>
<blockquote class="gatha">
<p><a class="sc" id="50"></a> <a class="ms" id="p_25Cn_1121"></a>Nagassa passe āsīnaṃ,<br>
muniṃ dukkhassa pāraguṃ;<br>
Sāvakā payirupāsanti,<br>
tevijjā maccuhāyinoti.</p>
</blockquote>
<p><a class="sc" id="51"></a><a class="ms" id="p_25Cn_1122"></a>Evampi bhagavā āsīno … pe … atha vā bhagavā sab­bos­suk­ka­pa­ṭippas­sad­dhattā āsīno so vutthavāso ciṇṇacaraṇo … pe … jāti­maraṇa­saṃsāro natthi tassa punabbhavoti, evampi bhagavā āsīnoti—eko tamonudāsīno.</p>
<p><a class="sc" id="52"></a><a class="ms" id="p_25Cn_1123"></a><strong>Jutimā so pabhaṅkaro</strong>ti. <strong>Jutimā</strong>ti jutimā matimā paṇḍito paññavā buddhimā ñāṇī vibhāvī medhāvī. <strong>Pabhaṅkaro</strong>ti pabhaṅkaro ālokakaro obhāsakaro dīpaṅkaro <span class="var" title="padīpaṅkaro (bj)" id="note811">padīpakaro</span> ujjotakaro pajjotakaroti—jutimā so pabhaṅkaro.</p>
<p><a class="sc" id="53"></a><a class="ms" id="p_25Cn_1124"></a><strong>Gotamo bhūripaññāṇo</strong>ti gotamo bhūripaññāṇo ñāṇapaññāṇo paññādhajo paññāketu pañ­ñādhipa­teyyo vicayabahulo pavicayabahulo <span class="var" title="pek­khā­ya­na­bahulo (bj)" id="note812">okkhā­ya­na­bahulo</span> <span class="var" title="samokkhā­yana­bahulo (bj)" id="note813">samokkhā­yana­dhammo</span> vibhūtavihārī taccarito tabbahulo taggaruko tanninno tappoṇo tappabbhāro tadadhimutto tadadhipateyyo.</p>
<blockquote class="gatha">
<p><a class="sc" id="54"></a> <a class="ms" id="p_25Cn_1125"></a>Dhajo rathassa paññāṇaṃ,<br>
<span class="var" title="dhumo (s1-3)" id="note815">dhūmo</span> paññāṇamaggino;<br>
Rājā raṭṭhassa paññāṇaṃ,<br>
bhattā paññā­ṇa­mitthi­yāti.</p>
</blockquote>
<p><a class="sc" id="55"></a><a class="ms" id="p_25Cn_1126"></a>Evameva gotamo bhūripaññāṇo ñāṇapaññāṇo paññādhajo paññāketu pañ­ñādhipa­teyyo vicayabahulo pavicayabahulo okkhā­ya­na­bahulo samokkhā­yana­dhammo vibhūtavihārī taccarito tabbahulo taggaruko tanninno tappoṇo tappabbhāro tadadhimutto tadadhipa­tey­yoti—gotamo bhūripaññāṇo.</p>
<p><a class="sc" id="56"></a><a class="ms" id="p_25Cn_1127"></a><strong>Gotamo bhūrimedhaso</strong>ti bhūri vuccati pathavī. Bhagavā tāya pathavisamāya paññāya vipulāya vitthatāya samannāgato. Medhā vuccati paññā. Yā paññā pajānanā … pe … amoho dhammavicayo sammādiṭṭhi. Bhagavā imāya medhāya upeto samupeto upāgato samupāgato upapanno samupapanno samannāgato, tasmā buddho <span class="var" title="bhūrimedhasoti (s1-3)" id="note816">sumedhasoti</span>—gotamo bhūrimedhaso. Tenāha thero piṅgiyo—</p>
<blockquote class="gatha">
<p><a class="sc" id="57"></a><a class="ms" id="p_25Cn_1128"></a>“Eko tamonudāsīno,<br>
jutimā so pabhaṅkaro;<br>
Gotamo bhūripaññāṇo,<br>
gotamo bhūrimedhaso”ti.</p>
<p><a class="sc" id="58"></a> <a class="ms" id="p_25Cn_1129"></a><a class="msdiv" id="msdiv108"></a><strong>Yo me dhammamadesesi,</strong><br>
<strong>San­diṭṭhi­ka­ma­kālikaṃ;</strong><br>
<strong>Taṇ­hak­kha­ya­ma­nīti­kaṃ,</strong><br>
<strong>Yassa natthi upamā kvaci.</strong> (7)</p>
</blockquote>
<p><a class="sc" id="59"></a><a class="ms" id="p_25Cn_1130"></a><strong>Yo me dhammamadesesī</strong>ti. <strong>Yo</strong>ti yo so bhagavā sayambhū anācariyako pubbe ananussutesu dhammesu sāmaṃ saccāni abhisambujjhi, tattha ca sabbaññutaṃ patto balesu ca vasībhāvaṃ. <strong>Dhammamadesesī</strong>ti. <strong>Dhamman</strong>ti ādikalyāṇaṃ majjhekalyāṇaṃ pari­yosāna­kal­yāṇaṃ sātthaṃ sabyañjanaṃ kevala­pari­puṇṇaṃ parisuddhaṃ brahmacariyaṃ, cattāro satipaṭṭhāne … pe … ariyaṃ aṭṭhaṅgikaṃ maggaṃ nibbānañca nib­bā­nagā­mi­niñca paṭipadaṃ ācikkhi desesi paññapesi paṭṭhapesi vivari vibhaji uttānīakāsi pakāsesīti—yo me dhammamadesesi.</p>
<p><a class="sc" id="60"></a><a class="ms" id="p_25Cn_1131"></a><strong>San­diṭṭhi­ka­ma­kālikan</strong>ti sandiṭṭhikaṃ akālikaṃ ehipassikaṃ <span class="var" title="opanayikaṃ (bj, s1-3)" id="note818">opaneyyikaṃ</span> paccattaṃ veditabbaṃ viññūhīti—<span class="var" title="evampi (bj)" id="note819">evaṃ</span> sandiṭṭhikaṃ. Atha vā, yo diṭṭheva dhamme ariyaṃ aṭṭhaṅgikaṃ maggaṃ bhāveti, tassa maggassa anantarā samanantarā adhigacchateva phalaṃ vindati paṭilabhatīti, evampi sandiṭṭhikaṃ. <strong>Akālikan</strong>ti yathā manussā kālikaṃ dhanaṃ datvā anantarā na labhanti kālaṃ āgamenti, nevāyaṃ dhammo. Yo diṭṭheva dhamme ariyaṃ aṭṭhaṅgikaṃ maggaṃ bhāveti, tassa maggassa anantarā samanantarā adhigacchateva phalaṃ vindati paṭilabhati, na parattha na paraloke, evaṃ akālikanti—san­diṭṭhi­ka­ma­kālikaṃ.</p>
<p><a class="sc" id="61"></a><a class="ms" id="p_25Cn_1132"></a><strong>Taṇ­hak­kha­ya­ma­nīti­kan</strong>ti. <strong>Taṇhā</strong>ti rūpataṇhā … pe … dhammataṇhā. <strong>Taṇhakkhayan</strong>ti taṇhakkhayaṃ rāgakkhayaṃ dosakkhayaṃ mohakkhayaṃ gatikkhayaṃ upapat­tik­kha­yaṃ paṭi­sandhik­kha­yaṃ bhavakkhayaṃ saṃsārakkhayaṃ vaṭṭakkhayaṃ. <strong>Anītikan</strong>ti <strong>īti</strong> vuccanti kilesā ca khandhā ca abhisaṅkhārā ca. Ītippahānaṃ ītivūpasamaṃ īti­paṭi­nissag­gaṃ īti­pa­ṭippas­sad­dhiṃ amataṃ nibbānanti—taṇ­hak­kha­ya­ma­nīti­kaṃ.</p>
<p><a class="sc" id="62"></a><a class="ms" id="p_25Cn_1133"></a><strong>Yassa natthi upamā kvacī</strong>ti. <strong>Yassā</strong>ti nibbānassa. <strong>Natthi upamā</strong>ti upamā natthi, upanidhā natthi, sadisaṃ natthi, paṭibhāgo natthi <span class="var" title="na santi (bj) | na sati (c1)" id="note820">na atthi</span> na saṃvijjati nupalabbhati. <strong>Kvacī</strong>ti kvaci kimhici katthaci ajjhattaṃ vā bahiddhā vā ajjhat­ta­bahid­dhā vāti— yassa natthi upamā kvaci. Tenāha thero piṅgiyo—</p>
<blockquote class="gatha">
<p><a class="sc" id="63"></a><a class="ms" id="p_25Cn_1134"></a>“Yo me dhammamadesesi,<br>
San­diṭṭhi­ka­ma­kālikaṃ;<br>
Taṇ­hak­kha­ya­ma­nīti­kaṃ,<br>
Yassa natthi upamā kvacī”ti.</p>
<p><a class="sc" id="64"></a> <a class="ms" id="p_25Cn_1135"></a><a class="msdiv" id="msdiv109"></a><strong>Kiṃ nu tamhā vippavasasi,</strong><br>
<strong>muhuttamapi piṅgiya;</strong><br>
<strong>Gotamā bhūripaññāṇā,</strong><br>
<strong>gotamā bhūrimedhasā.</strong> (8)</p>
</blockquote>
<p><a class="sc" id="65"></a><a class="ms" id="p_25Cn_1136"></a><strong>Kiṃ nu tamhā vippavasasī</strong>ti kiṃ nu buddhamhā vippavasasi apesi <span class="var" title="apagacchi (c1)" id="note822">apagacchasi</span> vinā hosīti—kiṃ nu tamhā vippavasasi.</p>
<p><a class="sc" id="66"></a><a class="ms" id="p_25Cn_1137"></a><strong>Muhuttamapi piṅgiyā</strong>ti muhuttampi khaṇampi layampi vayampi addhampīti—muhuttamapi. <strong>Piṅgiyā</strong>ti bāvarī taṃ nattāraṃ nāmena ālapati.</p>
<p><a class="sc" id="67"></a><a class="ms" id="p_25Cn_1138"></a><strong>Gotamā bhūripaññāṇā</strong>ti gotamā bhūripaññāṇā ñāṇapaññāṇā paññādhajā paññāketumhā pañ­ñādhipa­teyyamhā vicayabahulā pavicayabahulā okkhā­ya­na­bahulā samokkhā­yana­dhammā vibhū­ta­vihārimhā taccaritā tabbahulā taggarukā tanninnā tappoṇā tappabbhārā tadadhimuttā tadadhipa­teyyam­hāti—gotamā bhūripaññāṇā.</p>
<p><a class="sc" id="68"></a><a class="ms" id="p_25Cn_1139"></a><strong>Gotamā bhūrimedhasā</strong>ti bhūri vuccati pathavī. Bhagavā tāya pathavisamāya paññāya vipulāya vitthatāya samannāgato. Medhā vuccati paññā. Yā paññā pajānanā … pe … amoho dhammavicayo sammādiṭṭhi. Bhagavā imāya medhāya paññāya upeto samupeto upāgato samupāgato upapanno samupapanno samannāgato, tasmā buddho sumedhasoti—gotamā bhūrimedhasā. Tenāha so brāhmaṇo—</p>
<blockquote class="gatha">
<p><a class="sc" id="69"></a><a class="ms" id="p_25Cn_1140"></a>“Kiṃ nu tamhā vippavasasi,<br>
muhuttamapi piṅgiya;<br>
Gotamā bhūripaññāṇā,<br>
gotamā bhūrimedhasā”ti.</p>
<p><a class="sc" id="70"></a> <a class="ms" id="p_25Cn_1141"></a><a class="msdiv" id="msdiv110"></a><strong>Yo te dhammamadesesi,</strong><br>
<strong>San­diṭṭhi­ka­ma­kālikaṃ;</strong><br>
<strong>Taṇ­hak­kha­ya­ma­nīti­kaṃ,</strong><br>
<strong>Yassa natthi upamā kvaci.</strong> (9)</p>
</blockquote>
<p><a class="sc" id="71"></a><a class="ms" id="p_25Cn_1142"></a><strong>Yo te dhammamadesesī</strong>ti yo so bhagavā … pe … tattha ca sabbaññutaṃ patto balesu ca vasībhāvaṃ. <strong>Dhammamadesesī</strong>ti <strong>dhamman</strong>ti ādikalyāṇaṃ majjhekalyāṇaṃ … pe … nibbānañca nib­bā­nagā­mi­niñca paṭipadaṃ ācikkhi desesi paññapesi paṭṭhapesi vivari vibhaji uttānīakāsi pakāsesīti—yo te dhammamadesesi.</p>
<p><a class="sc" id="72"></a><a class="ms" id="p_25Cn_1143"></a><strong>San­diṭṭhi­ka­ma­kālikan</strong>ti sandiṭṭhikaṃ akālikaṃ ehipassikaṃ opaneyyikaṃ paccattaṃ veditabbaṃ viññūhīti—evaṃ sandiṭṭhikaṃ. Atha vā, yo diṭṭheva dhamme ariyaṃ aṭṭhaṅgikaṃ maggaṃ bhāveti, tassa maggassa anantarā samanantarā adhigacchateva phalaṃ vindati paṭilabhatīti—evampi sandiṭṭhikaṃ. <strong>Akālikan</strong>ti yathā manussā kālikaṃ dhanaṃ datvā anantarā na labhanti, kālaṃ āgamenti, nevāyaṃ dhammo. Yo diṭṭheva dhamme ariyaṃ aṭṭhaṅgikaṃ maggaṃ bhāveti; tassa maggassa anantarā samanantarā adhigacchateva phalaṃ vindati paṭilabhati, na parattha na paraloke, evaṃ akālikanti—san­diṭṭhi­ka­ma­kālikaṃ.</p>
<p><a class="sc" id="73"></a><a class="ms" id="p_25Cn_1144"></a><strong>Taṇ­hak­kha­ya­ma­nīti­kan</strong>ti. <strong>Taṇhā</strong>ti rūpataṇhā … pe … dhammataṇhā. <strong>Taṇhakkhayan</strong>ti taṇhakkhayaṃ rāgakkhayaṃ dosakkhayaṃ mohakkhayaṃ gatikkhayaṃ upapat­tik­kha­yaṃ paṭi­sandhik­kha­yaṃ bhavakkhayaṃ saṃsārakkhayaṃ vaṭṭakkhayaṃ. <strong>Anītikan</strong>ti <strong>īti</strong> vuccanti kilesā ca khandhā ca abhisaṅkhārā ca. Ītippahānaṃ ītivūpasamaṃ īti­paṭi­nissag­gaṃ īti­pa­ṭippas­sad­dhiṃ amataṃ nibbānanti—taṇ­hak­kha­ya­ma­nīti­kaṃ.</p>
<p><a class="sc" id="74"></a><a class="ms" id="p_25Cn_1145"></a><strong>Yassa natthi upamā kvacī</strong>ti. <strong>Yassā</strong>ti nibbānassa. <strong>Natthi upamā</strong>ti upamā natthi, upanidhā natthi, sadisaṃ natthi, paṭibhāgo natthi na atthi na saṃvijjati nupalabbhati. <strong>Kvacī</strong>ti kvaci kimhici katthaci ajjhattaṃ vā bahiddhā vā ajjhat­ta­bahid­dhā vāti— yassa natthi upamā kvaci. Tenāha so brāhmaṇo—</p>
<blockquote class="gatha">
<p><a class="sc" id="75"></a><a class="ms" id="p_25Cn_1146"></a>“Yo te dhammamadesesi,<br>
San­diṭṭhi­ka­ma­kālikaṃ;<br>
Taṇ­hak­kha­ya­ma­nīti­kaṃ,<br>
Yassa natthi upamā kvacī”ti.</p>
<p><a class="sc" id="76"></a> <a class="ms" id="p_25Cn_1147"></a><a class="msdiv" id="msdiv111"></a><strong>Nāhaṃ tamhā vippavasāmi,</strong><br>
<strong>Muhuttamapi brāhmaṇa;</strong><br>
<strong>Gotamā bhūripaññāṇā,</strong><br>
<strong>Gotamā bhūrimedhasā.</strong> (10)</p>
</blockquote>
<p><a class="sc" id="77"></a><a class="ms" id="p_25Cn_1148"></a><strong>Nāhaṃ tamhā vippavasāmī</strong>ti nāhaṃ buddhamhā vippavasāmi apemi apagacchāmi vinā homīti—nāhaṃ tamhā vippavasāmi.</p>
<p><a class="sc" id="78"></a><a class="ms" id="p_25Cn_1149"></a><strong>Muhuttamapi brāhmaṇā</strong>ti muhuttampi khaṇampi layampi vayampi addhampīti muhuttamapi. <strong>Brāhmaṇā</strong>ti gāravena mātulaṃ ālapati.</p>
<p><a class="sc" id="79"></a><a class="ms" id="p_25Cn_1150"></a><strong>Gotamā bhūripaññāṇā</strong>ti gotamā bhūripaññāṇā ñāṇapaññāṇā paññādhajā paññāketumhā pañ­ñādhipa­teyyamhā vicayabahulā pavicayabahulā okkhā­ya­na­bahulā samokkhā­yana­dhammā vibhū­ta­vihārimhā taccaritā tabbahulā taggarukā tanninnā tappoṇā tappabbhārā tadadhimuttā tadadhipa­teyyam­hāti—gotamā bhūripaññāṇā.</p>
<p><a class="sc" id="80"></a><a class="ms" id="p_25Cn_1151"></a><strong>Gotamā bhūrimedhasā</strong>ti bhūri vuccati pathavī. Bhagavā tāya pathavisamāya paññāya vipulāya vitthatāya samannāgato. Medhā vuccati paññā. Yā paññā pajānanā … pe … amoho dhammavicayo sammādiṭṭhi. Bhagavā imāya medhāya paññāya upeto samupeto upāgato samupāgato upapanno samupapanno samannāgato. Tasmā buddho sumedhasoti—gotamā bhūrimedhasā. Tenāha thero piṅgiyo—</p>
<blockquote class="gatha">
<p><a class="sc" id="81"></a><a class="ms" id="p_25Cn_1152"></a>“Nāhaṃ tamhā vippavasāmi,<br>
muhuttamapi brāhmaṇa;<br>
Gotamā bhūripaññāṇā,<br>
gotamā bhūrimedhasā”ti.</p>
<p><a class="sc" id="82"></a> <a class="ms" id="p_25Cn_1153"></a><a class="msdiv" id="msdiv112"></a><strong>Yo me dhammamadesesi,</strong><br>
<strong>San­diṭṭhi­ka­ma­kālikaṃ;</strong><br>
<strong>Taṇ­hak­kha­ya­ma­nīti­kaṃ,</strong><br>
<strong>Yassa natthi upamā kvaci.</strong> (11)</p>
</blockquote>
<p><a class="sc" id="83"></a><a class="ms" id="p_25Cn_1154"></a><strong>Yo me dhammamadesesī</strong>ti yo so bhagavā sayambhū anācariyako pubbe ananussutesu dhammesu sāmaṃ saccāni abhisambujjhi, tattha ca sabbaññutaṃ patto balesu ca vasībhāvaṃ. <strong>Dhammamadesesī</strong>ti. <strong>Dhamman</strong>ti ādikalyāṇaṃ majjhekalyāṇaṃ pari­yosāna­kal­yāṇaṃ sātthaṃ sabyañjanaṃ kevala­pari­puṇṇaṃ parisuddhaṃ brahmacariyaṃ, cattāro satipaṭṭhāne cattāro sammappadhāne cattāro iddhipāde pañcindriyāni pañca balāni satta bojjhaṅge ariyaṃ aṭṭhaṅgikaṃ maggaṃ nibbānañca nib­bā­nagā­mi­niñca paṭipadaṃ ācikkhi desesi paññapesi paṭṭhapesi vivari vibhaji uttānīakāsi pakāsesīti—yo me dhammamadesesi.</p>
<p><a class="sc" id="84"></a><a class="ms" id="p_25Cn_1155"></a><strong>San­diṭṭhi­ka­ma­kālikan</strong>ti sandiṭṭhikaṃ akālikaṃ ehipassikaṃ opaneyyikaṃ paccattaṃ veditabbaṃ viññūhīti, evaṃ sandiṭṭhikaṃ. Atha vā yo diṭṭheva dhamme ariyaṃ aṭṭhaṅgikaṃ maggaṃ bhāveti, tassa maggassa anantarā samanantarā adhigacchateva phalaṃ vindati paṭilabhatīti, evampi sandiṭṭhikaṃ. <strong>Akālikan</strong>ti yathā manussā kālikaṃ dhanaṃ datvā anantarā na labhanti, kālaṃ āgamenti, nevāyaṃ dhammo. Yo diṭṭheva dhamme ariyaṃ aṭṭhaṅgikaṃ maggaṃ bhāveti, tassa maggassa anantarā samanantarā adhigacchateva phalaṃ vindati paṭilabhati, na parattha na paraloke, evaṃ akālikanti—san­diṭṭhi­ka­ma­kālikaṃ.</p>
<p><a class="sc" id="85"></a><a class="ms" id="p_25Cn_1156"></a><strong>Taṇ­hak­kha­ya­ma­nīti­kan</strong>ti. <strong>Taṇhā</strong>ti rūpataṇhā … pe … dhammataṇhā. <strong>Taṇhakkhayan</strong>ti taṇhakkhayaṃ rāgakkhayaṃ dosakkhayaṃ mohakkhayaṃ gatikkhayaṃ upapat­tik­kha­yaṃ paṭi­sandhik­kha­yaṃ bhavakkhayaṃ saṃsārakkhayaṃ vaṭṭakkhayaṃ. <strong>Anītikan</strong>ti <strong>īti</strong> vuccanti kilesā ca khandhā ca abhisaṅkhārā ca. Ītippahānaṃ ītivūpasamaṃ īti­pa­ṭippas­sad­dhiṃ amataṃ nibbānanti—taṇ­hak­kha­ya­ma­nīti­kaṃ.</p>
<p><a class="sc" id="86"></a><a class="ms" id="p_25Cn_1157"></a><strong>Yassa natthi upamā kvacī</strong>ti. <strong>Yassā</strong>ti nibbānassa. <strong>Natthi upamā</strong>ti upamā natthi, upanidhā natthi, sadisaṃ natthi, paṭibhāgo natthi na atthi na saṃvijjati nupalabbhati. <strong>Kvacī</strong>ti kvaci kimhici katthaci ajjhattaṃ vā bahiddhā vā ajjhat­ta­bahid­dhā vāti— yassa natthi upamā kvaci. Tenāha thero piṅgiyo—</p>
<blockquote class="gatha">
<p><a class="sc" id="87"></a><a class="ms" id="p_25Cn_1158"></a>“Yo me dhammamadesesi,<br>
San­diṭṭhi­ka­ma­kālikaṃ;<br>
Taṇ­hak­kha­ya­ma­nīti­kaṃ,<br>
Yassa natthi upamā kvacī”ti.</p>
<p><a class="sc" id="88"></a> <a class="ms" id="p_25Cn_1159"></a><a class="msdiv" id="msdiv113"></a><strong>Passāmi naṃ manasā cakkhunāva,</strong><br>
<strong>Rattindivaṃ brāhmaṇa appamatto;</strong><br>
<strong><span class="var" title="namassamānova vasemi (si) | namassamāno vivasāmi (s1-3)" id="note827">Namassamāno vivasemi</span> rattiṃ,</strong><br>
<strong>Teneva maññāmi avippavāsaṃ.</strong> (12)</p>
</blockquote>
<p><a class="sc" id="89"></a><a class="ms" id="p_25Cn_1160"></a><strong>Passāmi naṃ manasā cakkhunāvā</strong>ti yathā cakkhumā puriso āloke rūpagatāni passeyya dakkheyya olokeyya nijjhāyeyya upaparikkheyya, evamevāhaṃ buddhaṃ bhagavantaṃ manasā passāmi dakkhāmi olokemi nijjhāyāmi upapa­rikkhā­mīti—passāmi naṃ manasā cakkhunāva.</p>
<p><a class="sc" id="90"></a><a class="ms" id="p_25Cn_1161"></a><strong>Rattindivaṃ brāhmaṇa appamatto</strong>ti rattiñca divā ca buddhānussatiṃ manasā bhāvento appamattoti—rattindivaṃ brāhmaṇa appamatto.</p>
<p><a class="sc" id="91"></a><a class="ms" id="p_25Cn_1162"></a><strong>Namassamāno vivasemi rattin</strong>ti. <strong>Namassamāno</strong>ti kāyena vā namassamāno, vācāya vā namassamāno, cittena vā namassamāno, anvat­tha­paṭi­pattiyā vā namassamāno, dhammā­nu­dhamma­paṭi­pattiyā vā namassamāno <span class="var" title="sakkārayamāno garukārayamāno (bj)" id="note828">sakkāramāno garukāramāno</span> mānayamāno pūjayamāno rattindivaṃ vivasemi atināmemi atikkamemīti—namassamāno vivasemi rattiṃ.</p>
<p><a class="sc" id="92"></a><a class="ms" id="p_25Cn_1163"></a><strong>Teneva maññāmi avippavāsan</strong>ti tāya buddhā­nus­satiyā bhāvento avippavāsoti taṃ maññāmi, <span class="var" title="avippavutthoti (bj)" id="note829">avippavuṭṭhoti</span> taṃ maññāmi jānāmi. Evaṃ jānāmi evaṃ ājānāmi evaṃ vijānāmi evaṃ paṭivijānāmi evaṃ paṭivijjhāmīti—teneva maññāmi avippavāsaṃ. Tenāha thero piṅgiyo—</p>
<blockquote class="gatha">
<p><a class="sc" id="93"></a><a class="ms" id="p_25Cn_1164"></a>“Passāmi naṃ manasā cakkhunāva,<br>
Rattindivaṃ brāhmaṇa appamatto;<br>
Namassamāno vivasemi rattiṃ,<br>
Teneva maññāmi avippavāsan”ti.</p>
<p><a class="sc" id="94"></a> <a class="ms" id="p_25Cn_1165"></a><a class="msdiv" id="msdiv114"></a><strong>Saddhā ca pīti ca mano <span class="var" title="satī ca (bj, pts1)" id="note831">sati ca</span>,</strong><br>
<strong>Nāpentime gota­ma­sāsa­namhā;</strong><br>
<strong>Yaṃ yaṃ disaṃ vajati bhūripañño,</strong><br>
<strong>Sa tena teneva natohamasmi.</strong> (13)</p>
</blockquote>
<p><a class="sc" id="95"></a><a class="ms" id="p_25Cn_1166"></a><strong>Saddhā ca pīti ca mano sati cā</strong>ti. <strong>Saddhā</strong>ti yā ca bhagavantaṃ ārabbha saddhā <span class="var" title="saddhahanā (mr)" id="note832">saddahanā</span> okappanā abhippasādo saddhā saddhindriyaṃ saddhābalaṃ. <strong>Pītī</strong>ti yā bhagavantaṃ ārabbha pīti <span class="var" title="pāmujjaṃ (s1-3)" id="note833">pāmojjaṃ</span> <span class="var" title="idaṃ padaṃ bj potthake" id="note834">modanā</span> āmodanā pamodanā hāso pahāso vitti tuṭṭhi odagyaṃ attamanatā cittassa. <strong>Mano</strong>ti yañca bhagavantaṃ ārabbha cittaṃ mano mānasaṃ hadayaṃ paṇḍaraṃ mano manāyatanaṃ manindriyaṃ viññāṇaṃ viññā­ṇak­khan­dho tajjā mano­viñ­ñā­ṇa­dhātu. <strong>Satī</strong>ti yā bhagavantaṃ ārabbha sati anussati sammāsatīti—saddhā ca pīti ca mano sati ca.</p>
<p><a class="sc" id="96"></a><a class="ms" id="p_25Cn_1167"></a><strong>Nāpentime gota­ma­sāsa­namhā</strong>ti ime cattāro dhammā gotamasāsanā buddhasāsanā jinasāsanā tathā­gata­sāsanā arahantasāsanā nāpenti na gacchanti na vijahanti na vināsentīti—nāpentime gota­ma­sāsa­namhā.</p>
<p><a class="sc" id="97"></a><a class="ms" id="p_25Cn_1168"></a><strong>Yaṃ yaṃ disaṃ vajati bhūripañño</strong>ti. <strong>Yaṃ yaṃ disan</strong>ti puratthimaṃ vā disaṃ pacchimaṃ vā disaṃ dakkhiṇaṃ vā disaṃ uttaraṃ vā disaṃ vajati gacchati kamati abhikkamati. <strong>Bhūripañño</strong>ti bhūripañño mahāpañño tikkhapañño puthupañño hāsapañño javanapañño nib­bedhi­kapañño. Bhūri vuccati pathavī. Bhagavā tāya pathavisamāya paññāya vipulāya vitthatāya samannāgatoti—yaṃ yaṃ disaṃ vajati bhūripañño.</p>
<p><a class="sc" id="98"></a><a class="ms" id="p_25Cn_1169"></a><strong>Sa tena teneva natohamasmī</strong>ti so yena buddho tena teneva nato tanninno tappoṇo tappabbhāro tadadhimutto tadadhipa­tey­yoti—sa tena teneva natohamasmi. Tenāha thero piṅgiyo—</p>
<blockquote class="gatha">
<p><a class="sc" id="99"></a><a class="ms" id="p_25Cn_1170"></a>“Saddhā ca pīti ca mano sati ca,<br>
Nāpentime gota­ma­sāsa­namhā;<br>
Yaṃ yaṃ disaṃ vajati bhūripañño,<br>
Sa tena teneva natohamasmī”ti.</p>
<p><a class="sc" id="100"></a> <a class="ms" id="p_25Cn_1171"></a><a class="msdiv" id="msdiv115"></a><strong>Jiṇṇassa me dubba­la­thāmakassa,</strong><br>
<strong>Teneva kāyo na paleti tattha;</strong><br>
<strong>­Saṅkap­pa­yantāya vajāmi niccaṃ,</strong><br>
<strong>Mano hi me brāhmaṇa tena yutto.</strong> (14)</p>
</blockquote>
<p><a class="sc" id="101"></a><a class="ms" id="p_25Cn_1172"></a><strong>Jiṇṇassa me dubba­la­thāmakassā</strong>ti jiṇṇassa vuḍḍhassa mahallakassa addhagatassa vayo­anup­pattassa. <strong>Dubba­la­thāmakassā</strong>ti dubba­la­thāmakassa appathāmakassa parit­ta­thāmakas­sāti—jiṇṇassa me dubba­la­thāmakassa.</p>
<p><a class="sc" id="102"></a><a class="ms" id="p_25Cn_1173"></a><strong>Teneva kāyo na paleti tatthā</strong>ti kāyo yena buddho tena na paleti na vajati na gacchati nātikkamatīti—teneva kāyo na paleti tattha.</p>
<p><a class="sc" id="103"></a><a class="ms" id="p_25Cn_1174"></a><strong>­Saṅkap­pa­yantāya vajāmi niccan</strong>ti ­saṅkap­pa­gama­nena vitak­ka­gama­nena ñāṇagamanena paññāgamanena buddhigamanena vajāmi gacchāmi atikkamāmīti—­saṅkap­pa­yantāya vajāmi niccaṃ.</p>
<p><a class="sc" id="104"></a><a class="ms" id="p_25Cn_1175"></a><strong>Mano hi me brāhmaṇa tena yutto</strong>ti. <strong>Mano</strong>ti yaṃ cittaṃ mano mānasaṃ … pe … tajjā mano­viñ­ñā­ṇa­dhātu. <strong>Mano hi me brāhmaṇa tena yutto</strong>ti mano yena buddho tena yutto payutto saṃyuttoti—mano hi me brāhmaṇa tena yutto. Tenāha thero piṅgiyo—</p>
<blockquote class="gatha">
<p><a class="sc" id="105"></a><a class="ms" id="p_25Cn_1176"></a>“Jiṇṇassa me dubba­la­thāmakassa,<br>
Teneva kāyo na paleti tattha;<br>
­Saṅkap­pa­yantāya vajāmi niccaṃ,<br>
Mano hi me brāhmaṇa tena yutto”ti.</p>
<p><a class="sc" id="106"></a> <a class="ms" id="p_25Cn_1177"></a><a class="msdiv" id="msdiv116"></a><strong>Paṅke sayāno pariphandamāno,</strong><br>
<strong>Dīpā dīpaṃ <span class="var" title="upaplaviṃ (bj ^snp5.19#131 [Pārā­yanā­nu­gīti­gāthā])" id="note837">upallaviṃ</span>;</strong><br>
<strong>Athaddasāsiṃ sambuddhaṃ,</strong><br>
<strong>Oghatiṇ­ṇa­ma­nāsa­vaṃ.</strong> (15)</p>
</blockquote>
<p><a class="sc" id="107"></a><a class="ms" id="p_25Cn_1178"></a><strong>Paṅke sayāno pariphandamāno</strong>ti. <strong>Paṅke sayāno</strong>ti kāmapaṅke kāmakaddame kāmakilese <span class="var" title="kāmapalipe (bj) | kāmabalise (s1-3)" id="note838">kāmabaḷise</span> kāmapariḷāhe kāmapalibodhe semāno sayamāno <span class="var" title="avasemāno parisemāno (s1-3)" id="note839">vasamāno āvasamāno parivasamāno</span> ti—paṅke sayāno. <strong>Pariphandamāno</strong>ti taṇhā­phanda­nāya phandamāno, diṭṭhi­phanda­nāya phandamāno, kilesa­phanda­nāya phandamāno, payoga­phanda­nāya phandamāno, vipāka­phanda­nāya phandamāno, mano­ducca­rita­phanda­nāya phandamāno, ratto rāgena phandamāno, duṭṭho dosena phandamāno, mūḷho mohena phandamāno, <span class="var" title="vinibaddho (bj)" id="note841">vinibandho</span> mānena phandamāno, parāmaṭṭho diṭṭhiyā phandamāno, vikkhepagato uddhaccena phandamāno, aniṭṭhaṅgato vicikicchāya phandamāno, thāmagato anusayehi phandamāno, lābhena phandamāno, alābhena phandamāno, yasena phandamāno, ayasena phandamāno, pasaṃsāya phandamāno, nindāya phandamāno, sukhena phandamāno, dukkhena phandamāno, jātiyā phandamāno, jarāya phandamāno, byādhinā phandamāno, maraṇena phandamāno, soka­pari­deva­duk­kha­do­manas­supāyā­sehi phandamāno, nerayikena dukkhena phandamāno, tiracchā­na­yoni­kena dukkhena phandamāno, petti­visa­yikena dukkhena phandamāno, <span class="var" title="mānusakena (bj, s1-3)" id="note842">mānusikena</span> dukkhena … pe … gab­bhok­kan­ti­mūla­kena dukkhena … gabbhaṭ­ṭhiti­mūla­kena dukkhena … gab­bha­vuṭṭhā­na­mūla­kena dukkhena … jātas­sū­pani­bandha­kena dukkhena … jātassa parādheyyakena dukkhena … attūpakkamena dukkhena … parūpakkamena dukkhena … saṅ­khā­ra­duk­khena … vipari­ṇāma­duk­khena … cakkhurogena dukkhena … sotarogena dukkhena … ghānarogena dukkhena … jivhārogena dukkhena … kāyarogena dukkhena … sīsarogena dukkhena … kaṇṇarogena dukkhena … mukharogena dukkhena … dantarogena dukkhena … oṭṭharogena dukkhena … kāsena … sāsena … pināsena … <span class="var" title="ḍahena (bj, s1-3) | dāhena (mr)" id="note843">ḍāhena</span> … jarena … kucchirogena … mucchāya … pakkhandikāya … sūlāya … visūcikāya … kuṭṭhena … gaṇḍena … kilāsena … sosena … apamārena … dadduyā … kaṇḍuyā … kacchuyā … rakhasāya … vitacchikāya … <span class="var" title="lohitena. pittena (s1-3, mr)" id="note844">lohitapittena</span> … madhumehena … aṃsāya … piḷakāya … <span class="var" title="bhagandalena (bj, c1)" id="note845">bhagandalāya</span> … pitta­sa­muṭṭhā­nena ābādhena … semha­sa­muṭṭhā­nena ābādhena … vātasa­muṭṭhā­nena ābādhena … sannipātikena ābādhena … utu­pari­ṇāma­jena ābādhena … visama­pari­hāra­jena ābādhena … opakkamikena ābādhena … kamma­vipāka­jena ābādhena … sītena … uṇhena … jighacchāya … pipāsāya … uccārena … passāvena … ḍaṃsa­ma­kasavā­tātapa­sarīsa­pa­samphas­sena dukkhena … mātumaraṇena dukkhena … pitumaraṇena dukkhena … puttamaraṇena dukkhena … dhītumaraṇena dukkhena … ñātibyasanena dukkhena … bhogabyasanena dukkhena … rogabyasanena dukkhena … sīlabyasanena dukkhena … diṭṭhib­yasa­nena dukkhena phandamāno pariphandamāno pavedhamāno sampa­vedha­mānoti—paṅke sayāno pariphandamāno.</p>
<p><a class="sc" id="108"></a><a class="ms" id="p_25Cn_1179"></a><strong>Dīpā dīpaṃ upallavin</strong>ti satthārato satthāraṃ dhammakkhānato dhammakkhānaṃ gaṇato gaṇaṃ diṭṭhiyā diṭṭhiṃ paṭipadāya paṭipadaṃ maggato maggaṃ pallaviṃ upallaviṃ sampallavinti— dīpā dīpaṃ upallaviṃ.</p>
<p><a class="sc" id="109"></a><a class="ms" id="p_25Cn_1180"></a><strong>Athaddasāsiṃ sambuddhan</strong>ti. <strong>Athā</strong>ti padasandhi padasaṃsaggo padapāripūrī akkha­ra­sama­vāyo byañ­jana­siliṭ­ṭhatā padānu­pubba­tā­petaṃ—athāti. <strong>Addasāsin</strong>ti addasaṃ addakkhiṃ apassiṃ paṭivijjhiṃ. <strong>Buddho</strong>ti yo so bhagavā sayambhū anācariyako … pe … sacchikā paññatti, yadidaṃ buddhoti—athaddasāsiṃ sambuddhaṃ.</p>
<p><a class="sc" id="110"></a><a class="ms" id="p_25Cn_1181"></a><strong>Oghatiṇ­ṇa­ma­nāsa­van</strong>ti. <strong>Oghatiṇṇan</strong>ti bhagavā kāmoghaṃ tiṇṇo, bhavoghaṃ tiṇṇo, diṭṭhoghaṃ tiṇṇo, avijjoghaṃ tiṇṇo, sabba­saṃ­sā­rapa­thaṃ tiṇṇo uttiṇṇo nitthiṇṇo atikkanto samatikkanto vītivatto, so vutthavāso ciṇṇacaraṇo … pe … jāti­maraṇa­saṃsāro, natthi tassa punabbhavoti— oghatiṇṇaṃ. <strong>Anāsavan</strong>ti cattāro āsavā—kāmāsavo, bhavāsavo, diṭṭhāsavo, avijjāsavo. Te āsavā buddhassa bhagavato pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Tasmā buddho anāsavoti—oghatiṇ­ṇa­ma­nāsa­vaṃ. Tenāha thero piṅgiyo—</p>
<blockquote class="gatha">
<p><a class="sc" id="111"></a><a class="ms" id="p_25Cn_1182"></a>“Paṅke sayāno pariphandamāno,<br>
Dīpā dīpaṃ upallaviṃ;<br>
Athaddasāsiṃ sambuddhaṃ,<br>
Oghatiṇ­ṇa­ma­nāsa­van”ti.</p>
<p><a class="sc" id="112"></a> <a class="ms" id="p_25Cn_1183"></a><a class="msdiv" id="msdiv117"></a><strong>Yathā ahū vakkali muttasaddho,</strong><br>
<strong>Bhadrāvudho <span class="var" title="ālavi gotamo (bj) | āḷavi gotamo (^snp5.19#132 [Pārā­yanā­nu­gīti­gāthā])" id="note847">āḷavigotamo</span> ca;</strong><br>
<strong>Evameva tvampi pamuñcassu saddhaṃ,</strong><br>
<strong>Gamissasi tvaṃ piṅgiya maccudheyyassa pāraṃ.</strong> (16)</p>
</blockquote>
<p><a class="sc" id="113"></a><a class="ms" id="p_25Cn_1184"></a><strong>Yathā ahū vakkali muttasaddho, bhadrāvudho āḷavigotamo cā</strong>ti yathā <span class="var" title="vakkalithero (bj) | vakkali (s1-3)" id="note848">vakkalitthero</span> <span class="var" title="muttasaddho (bj, s1-3)" id="note849">saddho</span> saddhāgaruko saddhā­pubbaṅ­gamo saddhādhimutto saddhā­dhi­pa­teyyo arahattappatto, yathā bhadrāvudho thero saddho saddhāgaruko saddhā­pubbaṅ­gamo saddhādhimutto saddhā­dhi­pa­teyyo arahattappatto, yathā āḷavigotamo thero saddho saddhāgaruko saddhā­pubbaṅ­gamo saddhādhimutto saddhā­dhi­pa­teyyo arahat­tap­pat­toti—yathā ahū vakkali muttasaddho bhadrāvudho āḷavigotamo ca.</p>
<p><a class="sc" id="114"></a><a class="ms" id="p_25Cn_1185"></a><strong>Evameva tvampi pamuñcassu saddhan</strong>ti evameva <span class="var" title="tvampi (bj)" id="note850">tvaṃ</span> saddhaṃ muñcassu pamuñcassu sampamuñcassu adhimuñcassu okappehi. “Sabbe saṅkhārā aniccā”ti saddhaṃ muñcassu pamuñcassu sampamuñcassu adhimuñcassu okappehi. “Sabbe saṅkhārā dukkhā”ti … pe … “sabbe dhammā anattā”ti saddhaṃ muñcassu pamuñcassu sampamuñcassu adhimuñcassu okappehi … pe … “yaṃ kiñci samuda­ya­dhammaṃ sabbaṃ taṃ nirodhadhamman”ti saddhaṃ muñcassu pamuñcassu, sampamuñcassu adhimuñcassu okappehīti—evameva tvampi pamuñcassu saddhaṃ.</p>
<p><a class="sc" id="115"></a><a class="ms" id="p_25Cn_1186"></a><strong>Gamissasi tvaṃ piṅgiya maccudheyyassa pāran</strong>ti maccudheyyaṃ vuccanti kilesā ca khandhā ca abhisaṅkhārā ca. Maccudheyyassa pāraṃ vuccati amataṃ nibbānaṃ, yo so sabba­saṅ­khā­ra­sama­tho sabbū­padhipa­ṭi­nissaggo taṇhakkhayo virāgo nirodho nibbānaṃ. <strong>Gamissasi tvaṃ piṅgiya maccudheyyassa pāran</strong>ti tvaṃ pāraṃ gamissasi, pāraṃ adhigamissasi, pāraṃ phassissasi, pāraṃ ­sacchi­karis­sasīti—gamissasi tvaṃ piṅgiya maccudheyyassa pāraṃ. Tenāha bhagavā—</p>
<blockquote class="gatha">
<p><a class="sc" id="116"></a><a class="ms" id="p_25Cn_1187"></a>“Yathā ahū vakkali muttasaddho,<br>
Bhadrāvudho āḷavigotamo ca;<br>
Evameva tvampi pamuñcassu saddhaṃ,<br>
Gamissasi tvaṃ piṅgiya maccudheyyassa pāran”ti.</p>
<p><a class="sc" id="117"></a> <a class="ms" id="p_25Cn_1188"></a><a class="msdiv" id="msdiv118"></a><strong>Esa bhiyyo pasīdāmi,</strong><br>
<strong>Sutvāna munino vaco;</strong><br>
<strong><span class="var" title="vivattacchado (bj) | vivaṭacchado (s1-3) | vivaṭacchadano (mr)" id="note852">Vivaṭṭacchado</span> sambuddho,</strong><br>
<strong>Akhilo <span class="var" title="paṭibhāṇavā (s1-3)" id="note853">paṭibhānavā</span>.</strong> (17)</p>
</blockquote>
<p><a class="sc" id="118"></a><a class="ms" id="p_25Cn_1189"></a><strong>Esa bhiyyo pasīdāmī</strong>ti esa bhiyyo pasīdāmi, bhiyyo bhiyyo saddahāmi, bhiyyo bhiyyo okappemi, bhiyyo bhiyyo adhimuccāmi; “sabbe saṅkhārā aniccā”ti bhiyyo bhiyyo pasīdāmi, bhiyyo bhiyyo saddahāmi, bhiyyo bhiyyo okappemi, bhiyyo bhiyyo adhimuccāmi; “sabbe saṅkhārā dukkhā”ti bhiyyo bhiyyo pasīdāmi … pe … “sabbe dhammā anattā”ti bhiyyo bhiyyo pasīdāmi … pe … “yaṃ kiñci samuda­ya­dhammaṃ sabbaṃ taṃ nirodhadhamman”ti bhiyyo bhiyyo pasīdāmi, bhiyyo bhiyyo saddahāmi, bhiyyo bhiyyo okappemi, bhiyyo bhiyyo adhimuccāmīti—esa bhiyyo pasīdāmi.</p>
<p><a class="sc" id="119"></a><a class="ms" id="p_25Cn_1190"></a><strong>Sutvāna munino vaco</strong>ti. <strong>Munī</strong>ti monaṃ vuccati ñāṇaṃ … pe … saṅga­jāla­maticca so muni. <strong>Sutvāna munino vaco</strong>ti tuyhaṃ vacanaṃ byappathaṃ desanaṃ anusāsanaṃ anusiṭṭhaṃ sutvāna uggahetvāna upa­dhārayit­vāna upa­lak­kha­yit­vānāti—sutvāna munino vaco.</p>
<p><a class="sc" id="120"></a><a class="ms" id="p_25Cn_1191"></a><strong>Vivaṭṭacchado sambuddho</strong>ti. <strong>Chadanan</strong>ti pañca chadanāni—taṇhāchadanaṃ, diṭṭhichadanaṃ, kilesachadanaṃ, ­ducca­rita­chada­naṃ, avijjāchadanaṃ. Tāni chadanāni buddhassa bhagavato vivaṭāni viddhaṃsitāni samugghāṭitāni pahīnāni samucchinnāni vūpasantāni paṭippas­sad­dhāni abhab­bup­patti­kāni ñāṇagginā daḍḍhāni. Tasmā buddho vivaṭṭacchado. <strong>Buddho</strong>ti yo so bhagavā … pe … sacchikā paññatti, yadidaṃ buddhoti—vivaṭṭacchado sambuddho.</p>
<p><a class="sc" id="121"></a><a class="ms" id="p_25Cn_1192"></a><strong>Akhilo paṭibhānavā</strong>ti. <strong>Akhilo</strong>ti rāgo khilo, doso khilo, moho khilo, kodho khilo, upanāho … pe … sab­bā­kusa­lā­bhi­saṅ­khārā khilā. Te khilā buddhassa bhagavato pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Tasmā buddho akhilo.</p>
<p><a class="sc" id="122"></a> <a class="ms" id="p_25Cn_1193"></a><strong>Paṭibhānavā</strong>ti tayo paṭibhānavanto—­pariyat­ti­pa­ṭibhā­navā, pari­pucchā­pa­ṭibhā­navā, adhi­gama­pa­ṭibhā­navā. Katamo ­pariyat­ti­pa­ṭibhā­navā? Idhekaccassa <span class="var" title="pakatiyā (bj, mr)" id="note855">buddhavacanaṃ</span> <span class="var" title="pariyāpuṭaṃ (s1-3, mr)" id="note856">pariyāputaṃ</span> hoti suttaṃ geyyaṃ veyyākaraṇaṃ gāthā udānaṃ itivuttakaṃ jātakaṃ abbhutadhammaṃ vedallaṃ. Tassa pariyattiṃ nissāya <span class="var" title="paṭibhāyati (mr)" id="note857">paṭibhāti</span>—ayaṃ ­pariyat­ti­pa­ṭibhā­navā.</p>
<p><a class="sc" id="123"></a><a class="ms" id="p_25Cn_1194"></a>Katamo pari­pucchā­pa­ṭibhā­navā? Idhekacco paripucchitā hoti atthe ca ñāye ca lakkhaṇe ca kāraṇe ca ṭhānāṭhāne ca. Tassa paripucchaṃ nissāya paṭibhāti—ayaṃ pari­pucchā­pa­ṭibhā­navā.</p>
<p><a class="sc" id="124"></a><a class="ms" id="p_25Cn_1195"></a>Katamo adhi­gama­pa­ṭibhā­navā? Idhekaccassa adhigatā honti cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā, ariyo aṭṭhaṅgiko maggo, cattāro ariyamaggā, cattāri sāmaññaphalāni, catasso paṭisambhidāyo, cha abhiññāyo. Tassa attho ñāto, dhammo ñāto, nirutti ñātā. Atthe ñāte attho paṭibhāti, dhamme ñāte dhammo paṭibhāti, niruttiyā ñātāya nirutti paṭibhāti. Imesu tīsu ñāṇesu ñāṇaṃ paṭibhā­na­paṭi­sam­bhidā. Bhagavā imāya paṭibhā­na­paṭi­sam­bhi­dāya upeto samupeto upāgato samupāgato upapanno samupapanno samannāgato. Tasmā buddho paṭibhānavā. Yassa pariyatti natthi, paripucchā natthi, adhigamo natthi, kiṃ tassa paṭibhā­yissatīti—akhilo paṭibhānavā. Tenāha thero piṅgiyo—</p>
<blockquote class="gatha">
<p><a class="sc" id="125"></a><a class="ms" id="p_25Cn_1196"></a>“Esa bhiyyo pasīdāmi,<br>
sutvāna munino vaco;<br>
Vivaṭṭacchado sambuddho,<br>
akhilo paṭibhānavā”ti.</p>
<p><a class="sc" id="126"></a> <a class="ms" id="p_25Cn_1197"></a><a class="msdiv" id="msdiv119"></a><strong><span class="var" title="atideve (mr)" id="note859">Adhideve</span> abhiññāya,</strong><br>
<strong>Sabbaṃ vedi <span class="var" title="parovaraṃ (s1-3) | varovaraṃ (^snp5.19#134 [Pārā­yanā­nu­gīti­gāthā])" id="note860">paroparaṃ</span>;</strong><br>
<strong>Pañhānantakaro satthā,</strong><br>
<strong>Kaṅkhīnaṃ paṭijānataṃ.</strong> (18)</p>
</blockquote>
<p><a class="sc" id="127"></a><a class="ms" id="p_25Cn_1198"></a><strong>Adhideve abhiññāyā</strong>ti. <strong>Devā</strong>ti tayo devā—<span class="var" title="sammatidevā (s1-3)" id="note862">sammutidevā</span>, upapattidevā, visuddhidevā. Katame sammutidevā? <span class="var" title="katame sammatidevā rājāno (s1-3)" id="note863">Sammutidevā vuccanti rājāno</span> ca rājakumāro ca deviyo ca. Ime vuccanti sammutidevā. Katame upapattidevā? Upapattidevā vuccanti cātumahārājikā devā tāvatiṃsā devā … pe … brahmakāyikā devā, ye ca devā taduttari. Ime vuccanti upapattidevā. Katame visuddhidevā? Visuddhidevā vuccanti tathāgatā tathā­gata­sāvakā arahanto khīṇāsavā, ye ca pac­ce­ka­sambud­dhā. Ime vuccanti visuddhidevā. Bhagavā sammutideve adhidevāti abhiññāya upapattideve adhidevāti abhiññāya, visuddhideve adhidevāti abhiññāya jānitvā tulayitvā tīrayitvā vibhāvayitvā vibhūtaṃ katvāti—adhideve abhiññāya.</p>
<p><a class="sc" id="128"></a><a class="ms" id="p_25Cn_1199"></a><strong>Sabbaṃ vedi paroparan</strong>ti bhagavā attano ca paresañca adhidevakare dhamme vedi aññāsi aphassi paṭivijjhi. Katame attano adhidevakarā dhammā? Sammāpaṭipadā anu­loma­paṭi­padā apac­canī­ka­paṭi­padā anvat­tha­paṭi­padā dhammā­nu­dhamma­paṭi­padā sīlesu paripūrakāritā indriyesu guttadvāratā bhojane mattaññutā jāgariyānuyogo sati­sam­pajañ­ñaṃ cattāro satipaṭṭhānā … pe … ariyo aṭṭhaṅgiko maggo. Ime vuccanti attano adhidevakarā dhammā.</p>
<p><a class="sc" id="129"></a><a class="ms" id="p_25Cn_1200"></a>Katame paresaṃ adhidevakarā dhammā? Sammāpaṭipadā … pe … ariyo aṭṭhaṅgiko maggo. Ime vuccanti paresaṃ adhidevakarā dhammā. Evaṃ bhagavā attano ca paresañca adhidevakare dhamme vedi aññāsi aphassi paṭivijjhīti—sabbaṃ vedi paroparaṃ.</p>
<p><a class="sc" id="130"></a><a class="ms" id="p_25Cn_1201"></a><strong>Pañhānantakaro satthā</strong>ti bhagavā pārā­yani­ka­pañhā­naṃ antakaro pariyantakaro paricchedakaro parivaṭumakaro; <span class="var" title="parisapañhānaṃ (s1-3) | piṅ­giya­pañhā­naṃ (mr)" id="note864">sabhi­ya­pañhā­naṃ</span> antakaro pariyantakaro paricchedakaro parivaṭumakaro; sakkapañhānaṃ … pe … suyāmapañhānaṃ … ­bhik­khu­pañ­hānaṃ … ­bhik­khu­nī­pañ­hānaṃ … upāsa­ka­pañ­hānaṃ … upāsi­kā­pañ­hānaṃ … rājapañhānaṃ … khat­tiya­pañ­hānaṃ … brāhma­ṇa­pañ­hānaṃ … vessapañhānaṃ … suddapañhānaṃ … devapañhānaṃ … brahmapañhānaṃ antakaro pariyantakaro paricchedakaro pari­vaṭuma­karoti—pañhānantakaro. <strong>Satthā</strong>ti bhagavā satthavāho. Yathā satthavāho satthe kantāraṃ tāreti, corakantāraṃ tāreti, vāḷakantāraṃ tāreti, dubbhik­kha­kantā­raṃ tāreti, niruda­ka­kantā­raṃ tāreti uttāreti <span class="var" title="nitthāreti (c1)" id="note865">nittāreti</span> patāreti, khemantabhūmiṃ sampāpeti; evameva bhagavā satthavāho satte kantāraṃ tāreti, jātikantāraṃ tāreti, jarākantāraṃ … pe … byādhikantāraṃ … maraṇakantāraṃ … soka­pari­deva­duk­kha­do­manas­supāyā­sa­kantā­raṃ tāreti, rāgakantāraṃ tāreti, dosakantāraṃ … mohakantāraṃ … mānakantāraṃ … diṭṭhikantāraṃ … kilesakantāraṃ … ­ducca­rita­kantā­raṃ tāreti, rāgagahanaṃ tāreti, dosagahanaṃ … mohagahanaṃ … diṭṭhigahanaṃ … kilesagahanaṃ … ­ducca­rita­gahanaṃ tāreti uttāreti nittāreti patāreti; khemantaṃ amataṃ nibbānaṃ sampāpetīti— evampi bhagavā satthavāho.</p>
<p><a class="sc" id="131"></a><a class="ms" id="p_25Cn_1202"></a>Atha vā bhagavā netā vinetā anunetā paññāpetā nijjhāpetā <span class="var" title="pekkhetā (bj)" id="note866">pekkhatā</span> pasādetāti, evaṃ bhagavā satthavāho. Atha vā bhagavā anuppannassa maggassa uppādetā, asañjātassa maggassa sañjanetā, anakkhātassa maggassa akkhātā, maggaññū maggavidū maggakovido maggānugā ca <span class="var" title="panassa (bj)" id="note867">pana</span> etarahi sāvakā viharanti pacchā samannāgatāti, evampi bhagavā satthavāhoti—pañhānantakaro satthā.</p>
<p><a class="sc" id="132"></a><a class="ms" id="p_25Cn_1203"></a><strong>Kaṅkhīnaṃ paṭijānatan</strong>ti sakaṅkhā āgantvā nikkaṅkhā sampajjanti, <span class="var" title="salekhā (bj, s1-3)" id="note868">sallekhā</span> āgantvā nillekhā sampajjanti, sadveḷhakā āgantvā nidveḷhakā sampajjanti, savicikicchā āgantvā nibbicikicchā sampajjanti, sarāgā āgantvā vītarāgā sampajjanti, sadosā āgantvā vītadosā sampajjanti, samohā āgantvā vītamohā sampajjanti, sakilesā āgantvā nikkilesā sampajjantīti—kaṅkhīnaṃ paṭijānataṃ. Tenāha thero piṅgiyo—</p>
<blockquote class="gatha">
<p><a class="sc" id="133"></a><a class="ms" id="p_25Cn_1204"></a>“Adhideve abhiññāya,<br>
sabbaṃ vedi paroparaṃ;<br>
Pañhānantakaro satthā,<br>
kaṅkhīnaṃ paṭijānatan”ti.</p>
<p><a class="sc" id="134"></a> <a class="ms" id="p_25Cn_1205"></a><a class="msdiv" id="msdiv120"></a><strong>Asaṃhīraṃ asaṃkuppaṃ,</strong><br>
<strong>Yassa natthi upamā kvaci;</strong><br>
<strong>Addhā gamissāmi na mettha kaṅkhā,</strong><br>
<strong>Evaṃ maṃ dhārehi adhi­mutta­cittaṃ.</strong> (19)</p>
</blockquote>
<p><a class="sc" id="135"></a><a class="ms" id="p_25Cn_1206"></a><strong>Asaṃhīraṃ asaṃkuppan</strong>ti asaṃhīraṃ vuccati amataṃ nibbānaṃ. Yo so sabba­saṅ­khā­ra­sama­tho sabbū­padhipa­ṭi­nissaggo taṇhakkhayo virāgo nirodho nibbānaṃ. <strong>Asaṃhīran</strong>ti rāgena dosena mohena kodhena upanāhena makkhena paḷāsena issāya macchariyena māyāya sāṭheyyena thambhena sārambhena mānena atimānena madena pamādena sabbakilesehi sabba­ducca­ritehi sabba­pari­ḷāhehi sabbāsavehi sabbadarathehi sabbasantāpehi sab­bā­kusa­lā­bhi­saṅ­khā­rehi asaṃhāriyaṃ nibbānaṃ niccaṃ dhuvaṃ sassataṃ avi­pari­ṇāma­dhammanti—asaṃhīraṃ.</p>
<p><a class="sc" id="136"></a><a class="ms" id="p_25Cn_1207"></a><strong>Asaṃkuppan</strong>ti asaṃkuppaṃ vuccati amataṃ nibbānaṃ. Yo so sabba­saṅ­khā­ra­sama­tho … pe … nirodho nibbānaṃ. <span class="var" title="yassa (bj, s1-3)" id="note870">Nibbānassa</span> na uppādo paññāyati, vayo natthi, na <span class="var" title="tassa aññadatthu (s1-3)" id="note871">tassa aññathattaṃ</span> paññāyati. Nibbānaṃ niccaṃ dhuvaṃ sassataṃ avi­pari­ṇāma­dhammanti—asaṃhīraṃ asaṃkuppaṃ.</p>
<p><a class="sc" id="137"></a><a class="ms" id="p_25Cn_1208"></a><strong>Yassa natthi upamā kvacī</strong>ti. <strong>Yassā</strong>ti nibbānassa. <strong>Natthi upamā</strong>ti upamā natthi, upanidhā natthi, sadisaṃ natthi, paṭibhāgo natthi, na atthi na saṃvijjati nupalabbhati. <strong>Kvacī</strong>ti kvaci kimhici katthaci ajjhattaṃ vā bahiddhā vā ajjhat­ta­bahid­dhā vāti— yassa natthi upamā kvaci.</p>
<p><a class="sc" id="138"></a><a class="ms" id="p_25Cn_1209"></a><strong>Addhā gamissāmi na mettha kaṅkhā</strong>ti. <strong>Addhā</strong>ti ekaṃsavacanaṃ nis­saṃsa­ya­vacanaṃ nik­kaṅ­kha­vacanaṃ advej­jha­vacanaṃ adveḷ­haka­vacanaṃ niyogavacanaṃ apaṇṇa­ka­vacanaṃ avirad­dha­vacanaṃ avat­thāpa­na­vacana­metaṃ—addhāti. <strong>Gamissāmī</strong>ti gamissāmi adhigamissāmi phassissāmi ­sacchi­karis­sāmīti—addhā gamissāmi. <strong>Na mettha kaṅkhā</strong>ti. <strong>Etthā</strong>ti nibbāne kaṅkhā natthi, vicikicchā natthi, dveḷhakaṃ natthi, saṃsayo natthi, na atthi na saṃvijjati nupalabbhati, pahīno samucchinno vūpasanto paṭippassaddho abhab­bup­pat­tiko ñāṇagginā daḍḍhoti—addhā gamissāmi na mettha kaṅkhā.</p>
<p><a class="sc" id="139"></a><a class="ms" id="p_25Cn_1210"></a><strong>Evaṃ maṃ dhārehi adhi­mutta­cittan</strong>ti. <strong>Evaṃ maṃ dhārehī</strong>ti evaṃ maṃ upalakkhehi. <strong>Adhi­mutta­cittan</strong>ti nibbānaninnaṃ nibbānapoṇaṃ nib­bā­na­pabbhā­raṃ nibbā­nādhi­muttanti—evaṃ maṃ dhārehi adhi­mutta­cittanti. Tenāha thero piṅgiyo—</p>
<blockquote class="gatha">
<p><a class="sc" id="140"></a><a class="ms" id="p_25Cn_1211"></a>“Asaṃhīraṃ asaṃkuppaṃ,<br>
Yassa natthi upamā kvaci;<br>
Addhā gamissāmi na mettha kaṅkhā,<br>
Evaṃ maṃ dhārehi adhi­mutta­cittan”ti.</p>
</blockquote>
<p class="endsutta"><a class="ms" id="p_25Cn_1212"></a>Pārā­yanā­nugīti­gāthā­niddeso aṭṭhārasamo.</p>
<p class="endsection"><a class="ms" id="p_25Cn_1213"></a>Pārāyanavaggo samatto.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
