<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="cnd9">
<article>
<div class="hgroup">
<p class="division">Cūḷaniddesa</p>
<p>Pārā­yana­vagga­niddesa</p>
<p>Pucchāniddesa</p>
<h1>5. Dhota­ka­māṇa­va­pucchā­niddesa</h1>
</div>
<blockquote class="gatha">
<p><a class="sc" id="1"></a> <a class="ms" id="p_25Cn_481"></a><a class="msdiv" id="msdiv30"></a><strong>Pucchāmi taṃ bhagavā brūhi metaṃ, <span class="gathaQuote">(iccāyasmā dhotako)</span></strong><br>
<strong>Vācā­bhi­kaṅ­khāmi mahesi tuyhaṃ;</strong><br>
<strong>Tava sutvāna nigghosaṃ,</strong><br>
<strong>Sikkhe nibbānamattano.</strong> (1)</p>
</blockquote>
<p><a class="sc" id="2"></a><a class="ms" id="p_25Cn_482"></a><strong>Pucchāmi taṃ bhagavā brūhi metan</strong>ti. <strong>Pucchāmī</strong><span class="var" title="pucchāti (bj)" id="note352">ti</span> tisso pucchā—adiṭṭhajotanā pucchā, diṭṭha­saṃ­sandanā pucchā, vimaticchedanā pucchā … pe … imā tisso pucchā … pe … nibbānapucchā. <strong>Pucchāmi tan</strong>ti pucchāmi taṃ yācāmi taṃ ajjhesāmi taṃ pasādemi taṃ, kathayassu meti— pucchāmi taṃ. <strong>Bhagavā</strong>ti gāra­vādhi­vacana­metaṃ … pe … sacchikā paññatti, yadidaṃ bhagavāti. <strong>Brūhi metan</strong>ti brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—pucchāmi taṃ bhagavā brūhi metaṃ.</p>
<p><a class="sc" id="3"></a><a class="ms" id="p_25Cn_483"></a><strong>Iccāyasmā dhotako</strong>ti. <strong>Iccā</strong>ti padasandhi … pe … <strong>āyasmā</strong>ti piyavacanaṃ garuvacanaṃ sagāra­va­sappa­tis­sādhi­vacana­metaṃ āyasmāti. <strong>Dhotako</strong>ti tassa brāhmaṇassa nāmaṃ saṅkhā samaññā paññatti vohāro nāmaṃ nāmakammaṃ nāmadheyyaṃ nirutti byañjanaṃ abhilāpoti—iccāyasmā dhotako.</p>
<p><a class="sc" id="4"></a><a class="ms" id="p_25Cn_484"></a><strong>Vācā­bhi­kaṅ­khāmi mahesi tuyhan</strong>ti tuyhaṃ vacanaṃ byappathaṃ desanaṃ <span class="var" title="desanaṃ anusiṭṭhiṃ (bj) | desanaṃ anusandhiṃ (s1-3)" id="note353">anusāsanaṃ anusiṭṭhaṃ</span> kaṅkhāmi abhikaṅkhāmi icchāmi sādiyāmi patthayāmi pihayāmi abhijappāmi. <strong>Mahesī</strong>ti kiṃ mahesi bhagavā? Mahantaṃ sīlakkhandhaṃ esī gavesī pariyesīti mahesi … pe … kahaṃ narāsabhoti mahesīti—vācā­bhi­kaṅ­khāmi mahesi tuyhaṃ.</p>
<p><a class="sc" id="5"></a><a class="ms" id="p_25Cn_485"></a><strong>Tava sutvāna nigghosan</strong>ti tuyhaṃ vacanaṃ byappathaṃ desanaṃ anusāsanaṃ anusiṭṭhaṃ sutvā suṇitvā uggahetvā upadhārayitvā upa­lak­kha­yit­vāti—tava sutvāna nigghosaṃ.</p>
<p><a class="sc" id="6"></a><a class="ms" id="p_25Cn_486"></a><strong>Sikkhe nibbānamattano</strong>ti. <strong>Sikkhā</strong>ti tisso sikkhā—adhisīlasikkhā, adhi­citta­sikkhā, adhipañ­ñā­sikkhā … pe … ayaṃ adhipañ­ñā­sikkhā. <strong>Nibbānamattano</strong>ti attano rāgassa nibbāpanāya, dosassa nibbāpanāya, mohassa nibbāpanāya, kodhassa nibbāpanāya, upanāhassa nibbāpanāya … pe … sabbā­kusa­lābhi­saṅ­khā­rā­naṃ samāya upasamāya vūpasamāya nibbāpanāya paṭinissaggāya paṭi­passad­dhiyā adhisīlampi sikkheyya, adhicittampi sikkheyya, adhipaññampi sikkheyya. Imā tisso sikkhāyo āvajjanto sikkheyya, jānanto sikkheyya, passanto sikkheyya, paccavekkhanto sikkheyya, cittaṃ padahanto sikkheyya, saddhāya adhimuccanto sikkheyya, vīriyaṃ paggaṇhanto sikkheyya, satiṃ upaṭṭhapento sikkheyya, cittaṃ samādahanto sikkheyya, paññāya pajānanto sikkheyya, abhiññeyyaṃ abhijānanto sikkheyya, pariññeyyaṃ parijānanto sikkheyya, pahātabbaṃ pajahanto sikkheyya, bhāvetabbaṃ bhāvento sikkheyya, sacchikātabbaṃ sacchikaronto sikkheyya, ācareyya samācareyya samādāya vatteyyāti—sikkhe nibbānamattano. Tenāha so brāhmaṇo—</p>
<blockquote class="gatha">
<p><a class="sc" id="7"></a><a class="ms" id="p_25Cn_487"></a>“Pucchāmi taṃ bhagavā brūhi metaṃ, <span class="gathaQuote">(iccāyasmā dhotako)</span><br>
Vācā­bhi­kaṅ­khāmi mahesi tuyhaṃ;<br>
Tava sutvāna nigghosaṃ,<br>
Sikkhe nibbānamattano”ti.</p>
<p><a class="sc" id="8"></a> <a class="ms" id="p_25Cn_488"></a><a class="msdiv" id="msdiv31"></a><strong>Tenahātappaṃ karohi, <span class="gathaQuote">(dhotakāti bhagavā)</span></strong><br>
<strong>Idheva nipako sato;</strong><br>
<strong>Ito sutvāna nigghosaṃ,</strong><br>
<strong>Sikkhe nibbānamattano.</strong> (2)</p>
</blockquote>
<p><a class="sc" id="9"></a><a class="ms" id="p_25Cn_489"></a><strong>Tenahātappaṃ karohī</strong>ti ātappaṃ karohi, ussāhaṃ karohi, ussoḷhiṃ karohi, thāmaṃ karohi, dhitiṃ karohi, vīriyaṃ karohi, chandaṃ janehi sañjanehi upaṭṭhapehi samuṭṭhapehi nibbattehi abhi­nib­bat­te­hīti—tenahātappaṃ karohi.</p>
<p><a class="sc" id="10"></a><a class="ms" id="p_25Cn_490"></a><strong>Dhotakā</strong>ti bhagavā taṃ brāhmaṇaṃ nāmena ālapati. <strong>Bhagavā</strong>ti gāra­vādhi­vacana­metaṃ … pe … sacchikā paññatti, yadidaṃ bhagavāti—dhotakāti bhagavā.</p>
<p><a class="sc" id="11"></a><a class="ms" id="p_25Cn_491"></a><strong>Idheva nipako sato</strong>ti. <strong>Idhā</strong>ti imissā diṭṭhiyā imissā khantiyā imissā ruciyā imasmiṃ ādāye imasmiṃ dhamme imasmiṃ vinaye imasmiṃ dhammavinaye imasmiṃ pāvacane imasmiṃ brahmacariye imasmiṃ satthusāsane imasmiṃ attabhāve imasmiṃ manussaloke. <strong>Nipako</strong>ti nipako paṇḍito paññavā buddhimā ñāṇī vibhāvī medhāvī. <strong>Sato</strong>ti catūhi kāraṇehi sato—kāye kāyānupas­sanā­sati­paṭṭhā­naṃ bhāvento sato … pe … so vuccati satoti—idheva nipako sato.</p>
<p><a class="sc" id="12"></a><a class="ms" id="p_25Cn_492"></a><strong>Ito sutvāna nigghosan</strong>ti ito mayhaṃ vacanaṃ byappathaṃ desanaṃ anusāsanaṃ anusiṭṭhaṃ sutvā suṇitvā <span class="var" title="uggahetvā (bj) | uggahitvā (s1-3)" id="note355">uggaṇhitvā</span> upadhārayitvā upa­lak­kha­yit­vāti—ito sutvāna nigghosaṃ.</p>
<p><a class="sc" id="13"></a><a class="ms" id="p_25Cn_493"></a><strong>Sikkhe nibbānamattano</strong>ti. <strong>Sikkhā</strong>ti tisso sikkhā—adhisīlasikkhā, adhi­citta­sikkhā, adhipañ­ñā­sikkhā … pe … ayaṃ adhipañ­ñā­sikkhā. <strong>Nibbānamattano</strong>ti attano rāgassa nibbāpanāya, dosassa nibbāpanāya, mohassa nibbāpanāya, kodhassa nibbāpanāya, upanāhassa nibbāpanāya … pe … sabbā­kusa­lābhi­saṅ­khā­rā­naṃ samāya upasamāya vūpasamāya nibbāpanāya paṭinissaggāya paṭi­passad­dhiyā adhisīlampi sikkheyya, adhicittampi sikkheyya, adhipaññampi sikkheyya. Imā tisso sikkhāyo āvajjanto sikkheyya, jānanto sikkheyya … pe … sacchikātabbaṃ sacchikaronto sikkheyya, ācareyya samācareyya samādāya vatteyyāti—sikkhe nibbānamattano. Tenāha bhagavā—</p>
<blockquote class="gatha">
<p><a class="sc" id="14"></a><a class="ms" id="p_25Cn_494"></a>“Tenahātappaṃ karohi, <span class="gathaQuote">(dhotakāti bhagavā)</span><br>
Idheva nipako sato;<br>
Ito sutvāna nigghosaṃ,<br>
Sikkhe nibbānamattano”ti.</p>
<p><a class="sc" id="15"></a> <a class="ms" id="p_25Cn_495"></a><a class="msdiv" id="msdiv32"></a><strong>Passāmahaṃ deva­manus­sa­loke,</strong><br>
<strong>Akiñcanaṃ <span class="var" title="brāhmaṇaṃ iriyamānaṃ (bj, s1-3, pts1)" id="note357">brāhma­ṇa­miriya­mānaṃ</span>;</strong><br>
<strong>Taṃ taṃ namassāmi samantacakkhu,</strong><br>
<strong>Pamuñca maṃ sakka kathaṃkathāhi.</strong> (3)</p>
</blockquote>
<p><a class="sc" id="16"></a><a class="ms" id="p_25Cn_496"></a><strong>Passāmahaṃ deva­manus­sa­loke</strong>ti. <strong>Devā</strong>ti tayo devā—sammutidevā, upapattidevā, visuddhidevā. Katame sammutidevā? Sammutidevā vuccanti rājāno ca rājakumārā ca deviyo ca. Ime vuccanti sammutidevā. Katame upapattidevā? Upapattidevā vuccanti cātumahārājikā devā tāvatiṃsā devā yāmā devā tusitā devā nimmānaratī devā para­nimmita­vasavattī devā brahmakāyikā devā ye ca devā <span class="var" title="taduttariṃ (bj) | tatrupari (s1-3)" id="note359">taduttari</span>. Ime vuccanti upapattidevā. Katame visuddhidevā? Visuddhidevā vuccanti tathā­gata­sāvakā arahanto khīṇāsavā ye ca paccekabuddhā. Ime vuccanti visuddhidevā. Bhagavā sam­muti­devā­nañca upapat­ti­devā­nañca visud­dhi­devā­nañca devo ca atidevo ca devātidevo ca sīhasīho nāganāgo gaṇigaṇī munimunī rājarājā. <strong>Passāmahaṃ deva­manus­sa­loke</strong>ti manussaloke devaṃ passāmi atidevaṃ passāmi devātidevaṃ passāmi dakkhāmi olokemi nijjhāyāmi upapa­rikkhā­mīti—passāmahaṃ deva­manus­sa­loke.</p>
<p><a class="sc" id="17"></a><a class="ms" id="p_25Cn_497"></a><strong>Ākiñcanaṃ brāhma­ṇa­miriya­mānan</strong>ti. <strong>Akiñcanan</strong>ti rāgakiñcanaṃ dosakiñcanaṃ mohakiñcanaṃ mānakiñcanaṃ diṭṭhikiñcanaṃ kilesakiñcanaṃ ­ducca­rita­kiñ­ca­naṃ, te kiñcanā buddhassa bhagavato pahīnā ucchinnamūlā tālāvatthukatā <span class="var" title="anabhāvakatā (bj) | anabhāvaṅgatā (s1-3)" id="note360">anabhāvaṃkatā</span> āyatiṃ anuppādadhammā, tasmā buddho akiñcano. <strong>Brāhmaṇo</strong>ti bhagavā sattannaṃ dhammānaṃ bāhitattā brāhmaṇo—sakkāyadiṭṭhi bāhitā hoti, vicikicchā bāhitā hoti, sīlab­bata­parāmāso bāhito hoti, rāgo bāhito hoti, doso bāhito hoti, moho bāhito hoti, māno bāhito hoti, bāhitāssa honti pāpakā akusalā dhammā saṃkilesikā ponobhavikā sadarā dukkhavipākā āyatiṃ jāti­jarā­maraṇiyā.</p>
<blockquote class="gatha">
<p><a class="sc" id="18"></a> <a class="ms" id="p_25Cn_498"></a><span class="var" title="bāhetvā (bj, s1-3)" id="note362">Bāhitvā</span> sabbapāpakāni, <span class="gathaQuote">(sabhiyāti bhagavā)</span><br>
Vimalo sādhusamāhito ṭhitatto;<br>
Saṃsāramaticca kevalī so,<br>
Asito tādi pavuccate sa brahmāti.</p>
</blockquote>
<p><a class="sc" id="19"></a><a class="ms" id="p_25Cn_499"></a><strong>Iriyamānan</strong>ti carantaṃ viharantaṃ <span class="var" title="irīyantaṃ (bj)" id="note363">iriyantaṃ</span> vattentaṃ pālentaṃ yapentaṃ yāpentanti— akiñcanaṃ brāhma­ṇa­miriya­mānaṃ.</p>
<p><a class="sc" id="20"></a><a class="ms" id="p_25Cn_500"></a><strong>Taṃ taṃ namassāmi samantacakkhū</strong>ti. <strong>Tan</strong>ti bhagavantaṃ bhaṇati. <strong>Namassāmī</strong>ti kāyena vā namassāmi, vācāya vā namassāmi, cittena vā namassāmi, anvat­tha­paṭi­pattiyā vā namassāmi, dhammā­nu­dhamma­paṭi­pattiyā vā namassāmi sakkaromi garuṃ karomi mānemi pūjemi. <strong>Samantacakkhū</strong>ti samantacakkhu vuccati sabbañ­ñu­ta­ñāṇaṃ. Bhagavā sabbañ­ñu­ta­ñāṇena upeto samupeto upāgato samupāgato upapanno samupapanno samannāgato.</p>
<blockquote class="gatha">
<p><a class="sc" id="21"></a> <a class="ms" id="p_25Cn_501"></a>“Na tassa <span class="var" title="adiṭ­ṭha­midhat­thi (s1-3, mr)" id="note365">addiṭṭha­midhat­thi</span> kiñci,<br>
Atho aviñ­ñāta­ma­jānitab­baṃ;<br>
Sabbaṃ abhiññāsi yadatthi neyyaṃ,<br>
Tathāgato tena samantacakkhū”ti.</p>
</blockquote>
<p><a class="sc" id="22"></a><a class="ms" id="p_25Cn_502"></a>Taṃ taṃ namassāmi samantacakkhu.</p>
<p><a class="sc" id="23"></a><a class="ms" id="p_25Cn_503"></a><strong>Pamuñca maṃ sakka kathaṃkathāhī</strong>ti. <strong>Sakkā</strong>ti sakko bhagavā sakyakulā pabbajitotipi sakko. Atha vā <span class="var" title="addho (s1-3, mr)" id="note366">aḍḍho</span> mahaddhano dhanavātipi sakko. Tassimāni dhanāni, seyyathidaṃ—saddhādhanaṃ sīladhanaṃ hiridhanaṃ ottappadhanaṃ sutadhanaṃ cāgadhanaṃ paññādhanaṃ sati­paṭṭhā­na­dhanaṃ sammap­pa­dhā­na­dhanaṃ iddhi­pāda­dhanaṃ indriyadhanaṃ baladhanaṃ boj­jhaṅ­ga­dhanaṃ maggadhanaṃ phaladhanaṃ nibbānadhanaṃ. Imehi anekavidhehi dhanaratanehi aḍḍho mahaddhano dhanavātipi sakko. Atha vā sakko pahu visavī alamatto sūro vīro vikkanto abhīrū acchambhī anutrāsī apalāyī pahīna­bhaya­bhe­ravo vigata­loma­haṃ­so­tipi sakko. Kathaṃkathā vuccati vicikicchā. Dukkhe kaṅkhā, dukkhasamudaye kaṅkhā, dukkhanirodhe kaṅkhā, duk­kha­nirodha­gāminiyā paṭipadāya kaṅkhā, pubbante kaṅkhā, aparante kaṅkhā, pubban­tā­parante kaṅkhā, idappac­caya­tā­paṭic­ca­samup­pan­nesu dhammesu kaṅkhā. Yā evarūpā kaṅkhā kaṅkhāyanā kaṅkhāyitattaṃ vimati vicikicchā dveḷhakaṃ dvedhāpatho saṃsayo anekaṃsaggāho āsappanā parisappanā apariyogāhanā chambhitattaṃ cittassa manovilekho. <strong>Pamuñca maṃ sakka kathaṃkathāhī</strong>ti muñca maṃ pamuñca maṃ mocehi maṃ pamocehi maṃ uddhara maṃ samuddhara maṃ vuṭṭhāpehi maṃ kathaṃ­kathā­salla­toti—pamuñca maṃ sakka kathaṃkathāhi. Tenāha so brāhmaṇo—</p>
<blockquote class="gatha">
<p><a class="sc" id="24"></a><a class="ms" id="p_25Cn_504"></a>“Passāmahaṃ deva­manus­sa­loke,<br>
Akiñcanaṃ brāhma­ṇa­miriya­mānaṃ;<br>
Taṃ taṃ namassāmi samantacakkhu,<br>
Pamuñca maṃ sakka kathaṃkathāhī”ti.</p>
<p><a class="sc" id="25"></a> <a class="ms" id="p_25Cn_505"></a><a class="msdiv" id="msdiv33"></a><strong>Nāhaṃ <span class="var" title="samissāmi (s1-3) | samīhāmi (mr)" id="note368">sahissāmi</span> pamocanāya,</strong><br>
<strong>Kathaṃkathiṃ dhotaka kañci loke;</strong><br>
<strong>Dhammañca seṭṭhaṃ <span class="var" title="ājānamāno (bj, s1-3, pts1, c1)" id="note369">abhijānamāno</span>,</strong><br>
<strong>Evaṃ tuvaṃ oghamimaṃ taresi.</strong> (4)</p>
</blockquote>
<p><a class="sc" id="26"></a><a class="ms" id="p_25Cn_506"></a><strong>Nāhaṃ sahissāmi pamocanāyā</strong>ti nāhaṃ taṃ sakkomi muñcituṃ pamuñcituṃ mocetuṃ pamocetuṃ uddharituṃ samuddharituṃ uṭṭhāpetuṃ samuṭṭhāpetuṃ kathaṃ­kathā­salla­toti. Evampi nāhaṃ sahissāmi pamocanāya. Atha vā na īhāmi na samīhāmi na ussahāmi na vāyamāmi na ussāhaṃ karomi na ussoḷhiṃ karomi na thāmaṃ karomi na dhitiṃ karomi na vīriyaṃ karomi na chandaṃ janemi na sañjanemi na nibbattemi na abhinibbattemi assaddhe puggale acchandike kusīte hīnavīriye appaṭi­pajja­māne dhamma­desanā­yāti. Evampi nāhaṃ sahissāmi pamocanāya. Atha vā natthañño koci mocetā. Te yadi moceyyuṃ sakena thāmena sakena balena sakena vīriyena sakena parakkamena sakena purisathāmena sakena purisabalena sakena purisavīriyena sakena purisa­pa­rakka­mena attanā sammāpaṭipadaṃ anu­loma­paṭi­padaṃ apac­canī­ka­paṭi­padaṃ anvat­tha­paṭi­padaṃ dhammā­nu­dhamma­paṭi­padaṃ paṭipajjamānā moceyyunti. Evampi nāhaṃ sahissāmi pamocanāya.</p>
<p><a class="sc" id="27"></a><a class="ms" id="p_25Cn_507"></a>Vuttañhetaṃ bhagavatā—“ so vata, cunda, attanā palipa­palipanno paraṃ palipa­palipan­naṃ uddharissatīti netaṃ ṭhānaṃ vijjati. So vata, cunda, attanā adanto avinīto aparinibbuto paraṃ damessati vinessati pari­nibbā­pessatīti netaṃ ṭhānaṃ vijjatī”ti. Evampi nāhaṃ sahissāmi pamocanāya.</p>
<p><a class="sc" id="28"></a><a class="ms" id="p_25Cn_508"></a>Vuttañhetaṃ bhagavatā—</p>
<blockquote class="gatha">
<p><a class="sc" id="29"></a> <a class="ms" id="p_25Cn_509"></a>“<span class="var" title="attanāva (bahūsu)" id="note372">Attanā hi</span> kataṃ pāpaṃ,<br>
attanā saṅkilissati;<br>
Attanā akataṃ pāpaṃ,<br>
attanāva visujjhati;<br>
<span class="var" title="suddhī asuddhī (s1)" id="note373">Suddhi asuddhi</span> paccattaṃ,<br>
nāñño aññaṃ visodhaye”ti.</p>
</blockquote>
<p><a class="sc" id="30"></a><a class="ms" id="p_25Cn_510"></a>Evampi nāhaṃ sahissāmi pamocanāya.</p>
<p><a class="sc" id="31"></a><a class="ms" id="p_25Cn_511"></a>Vuttañhetaṃ bhagavatā—“ evameva kho, brāhmaṇa, tiṭṭhateva nibbānaṃ tiṭṭhati <span class="var" title="nibbānamaggo (s1-3) | nib­bā­nagā­mi­maggo (c1)" id="note375">nibbānagāmī maggo</span> tiṭṭhāmahaṃ samādapetā, atha ca pana mama sāvakā mayā evaṃ ovadiyamānā evaṃ anusāsiyamānā appekacce accantaniṭṭhaṃ nibbānaṃ ārādhenti ekacce nārādhentīti. Ettha kyāhaṃ, brāhmaṇa karomi? Maggakkhāyī, brāhmaṇa, tathāgato. Maggaṃ buddho ācikkhati. Attanā paṭipajjamānā <span class="var" title="muñceyyunti (s1-3)" id="note376">mucceyyunti</span>. Evampi nāhaṃ sahissāmi pamocanāya.</p>
<p><a class="sc" id="32"></a><a class="ms" id="p_25Cn_512"></a><strong>Kathaṃkathiṃ dhotaka kañci loke</strong>ti kathaṃkathiṃ puggalaṃ sakaṅkhaṃ <span class="var" title="savilekhaṃ (bj)" id="note377">sakhilaṃ</span> sadveḷhakaṃ savicikicchaṃ. <strong>Kañcī</strong>ti kañci khattiyaṃ vā brāhmaṇaṃ vā vessaṃ vā suddaṃ vā gahaṭṭhaṃ vā pabbajitaṃ vā devaṃ vā manussaṃ vā. <strong>Loke</strong>ti apāyaloke … pe … āyatanaloketi—kathaṃkathiṃ dhotaka kañci loke.</p>
<p><a class="sc" id="33"></a><a class="ms" id="p_25Cn_513"></a><strong>Dhammañca seṭṭhaṃ abhijānamāno</strong>ti dhammaṃ seṭṭhaṃ vuccati amataṃ nibbānaṃ. Yo so sabba­saṅ­khā­ra­sama­tho sabbū­padhipa­ṭi­nissaggo taṇhakkhayo virāgo nirodho nibbānaṃ. <strong>Seṭṭhan</strong>ti aggaṃ seṭṭhaṃ viseṭṭhaṃ pāmokkhaṃ uttamaṃ pavaraṃ dhammaṃ ājānamāno vijānamāno paṭivijānamāno paṭi­vijjha­mānoti—dhammañca seṭṭhaṃ abhijānamāno.</p>
<p><a class="sc" id="34"></a><a class="ms" id="p_25Cn_514"></a><strong>Evaṃ tuvaṃ oghamimaṃ taresī</strong>ti evaṃ kāmoghaṃ bhavoghaṃ diṭṭhoghaṃ avijjoghaṃ tareyyāsi uttareyyāsi patareyyāsi samatik­kamey­yāsi ­vīti­vat­tey­yāsīti—evaṃ tuvaṃ oghamimaṃ taresi. Tenāha bhagavā—</p>
<blockquote class="gatha">
<p><a class="sc" id="35"></a><a class="ms" id="p_25Cn_515"></a>“Nāhaṃ sahissāmi pamocanāya,<br>
Kathaṃkathiṃ dhotaka kañci loke;<br>
Dhammañca seṭṭhaṃ abhijānamāno,<br>
Evaṃ tuvaṃ oghamimaṃ taresī”ti.</p>
<p><a class="sc" id="36"></a> <a class="ms" id="p_25Cn_516"></a><a class="msdiv" id="msdiv34"></a><strong>Anusāsa brahme karuṇāyamāno,</strong><br>
<strong>Vivekadhammaṃ yamahaṃ vijaññaṃ;</strong><br>
<strong>Yathāhaṃ <span class="var" title="ākāso ca (s1-3)" id="note379">ākāsova</span> <span class="var" title="abyāpajjhamāno (s1-3)" id="note380">abyāpajjamāno</span></strong>,<br>
<strong>Idheva santo asito careyyaṃ.</strong> (5)</p>
</blockquote>
<p><a class="sc" id="37"></a><a class="ms" id="p_25Cn_517"></a><strong>Anusāsa brahme karuṇāyamāno</strong>ti anusāsa brahme anuggaṇha brahme anukampa brahmeti—anusāsa brahme. <strong>Karuṇāyamāno</strong>ti karuṇāyamāno <span class="var" title="anuddayamāno (bahūsu)" id="note381">anudayamāno</span> anurakkhamāno anuggaṇhamāno anukampamānoti— anusāsa brahme karuṇāyamāno.</p>
<p><a class="sc" id="38"></a><a class="ms" id="p_25Cn_518"></a><strong>Vivekadhammaṃ yamahaṃ vijaññan</strong>ti vivekadhammaṃ vuccati amataṃ nibbānaṃ. Yo so sabba­saṅ­khā­ra­sama­tho sabbū­padhipa­ṭi­nissaggo taṇhakkhayo virāgo nirodho nibbānaṃ. <strong>Yamahaṃ vijaññan</strong>ti yamahaṃ jāneyyaṃ ājāneyyaṃ vijāneyyaṃ paṭivijāneyyaṃ paṭivijjheyyaṃ adhigaccheyyaṃ phasseyyaṃ ­sacchi­karey­yanti—vivekadhammaṃ yamahaṃ vijaññaṃ.</p>
<p><a class="sc" id="39"></a><a class="ms" id="p_25Cn_519"></a><strong>Yathāhaṃ ākāsova abyāpajjamāno</strong>ti yathā ākāso <span class="var" title="nappajjati (s1-3)" id="note382">na pajjati</span> <span class="var" title=" etthantare pāṭho syā1-3 potthakesu" id="note383">na gaṇhati</span> na bajjhati na palibajjhati, evaṃ <span class="var" title="āpajjamāno (bj)" id="note385">apajjamāno</span> agaṇhamāno abajjhamāno apali­baj­jhamā­noti—evampi ākāsova abyāpajjamāno. Yathā ākāso na rajjati lākhāya vā <span class="var" title="haliddena (s1-3)" id="note386">haliddiyā</span> vā <span class="var" title="nīlena (s1-3)" id="note387">nīliyā</span> vā mañjeṭṭhāya vā evaṃ arajjamāno adussamāno amuyhamāno <span class="var" title="akiliyamāno (s1-3)" id="note388">akilissamānoti</span>—evampi ākāsova abyāpajjamāno. Yathā ākāso na kuppati na byāpajjati na <span class="var" title="patitthiyati (bj) | paṭilīyati (s2, s3) | patiṭṭhiyati (mr)" id="note389">patilīyati</span> na paṭihaññati, evaṃ akuppamāno abyāpajjamāno appatilīyamāno appa­ṭihañ­ñamāno appa­ṭiha­ta­mānoti—evampi ākāsova abyāpajjamāno.</p>
<p><a class="sc" id="40"></a><a class="ms" id="p_25Cn_520"></a><strong>Idheva santo asito careyyan</strong>ti. <strong>Idheva santo</strong>ti <span class="var" title="idheva samāno (c1)" id="note390">idheva santo samāno</span> idheva nisinno samāno imasmiṃyeva āsane nisinno samāno imissāyeva parisāya nisinno samānoti, evampi—idheva santo. Atha vā idheva santo upasanto vūpasanto nibbuto paṭippas­sad­dhoti, evampi—idheva santo. <strong>Asito</strong>ti dve nissayā—taṇhānissayo ca diṭṭhinissayo ca … pe … ayaṃ taṇhānissayo … pe … ayaṃ diṭṭhinissayo … taṇhānissayaṃ pahāya diṭṭhinissayaṃ paṭi­nissaj­jitvā cakkhuṃ anissito, sotaṃ anissito, ghānaṃ anissito, jivhaṃ anissito, kāyaṃ anissito, manaṃ anissito, rūpe … sadde … gandhe … rase … phoṭṭhabbe … dhamme … kulaṃ … gaṇaṃ … āvāsaṃ … lābhaṃ … yasaṃ … pasaṃsaṃ … sukhaṃ … cīvaraṃ … piṇḍapātaṃ … senāsanaṃ … gilāna­pac­ca­ya­bhesaj­ja­parik­khā­raṃ … kāmadhātuṃ … rūpadhātuṃ … arūpadhātuṃ … kāmabhavaṃ … rūpabhavaṃ … arūpabhavaṃ … saññābhavaṃ … asaññābhavaṃ … nevasaññā­nāsaññā­bhavaṃ … ekavo­kāra­bha­vaṃ … catuvo­kāra­bha­vaṃ … pañca­vo­kāra­bha­vaṃ … atītaṃ … anāgataṃ … paccuppannaṃ … <span class="var" title="sabbe (bj)" id="note391">diṭṭha­suta­mu­taviñ­ñātabbe</span> dhamme asito anissito anallīno anupagato anajjhosito anadhimutto nikkhanto <span class="var" title="nissaṭṭho (s1-3)" id="note392">nissaṭo</span> vippamutto visaṃyutto vimariyā­di­ka­tena cetasā. <strong>Careyyan</strong>ti careyyaṃ vihareyyaṃ iriyeyyaṃ vatteyyaṃ pāleyyaṃ yapeyyaṃ yāpeyyanti— idheva santo asito careyyaṃ. Tenāha so brāhmaṇo—</p>
<blockquote class="gatha">
<p><a class="sc" id="41"></a><a class="ms" id="p_25Cn_521"></a>“Anusāsa brahme karuṇāyamāno,<br>
Vivekadhammaṃ yamahaṃ vijaññaṃ;<br>
Yathāhaṃ ākāsova abyāpajjamāno,<br>
Idheva santo asito careyyan”ti.</p>
<p><a class="sc" id="42"></a> <a class="ms" id="p_25Cn_522"></a><a class="msdiv" id="msdiv35"></a><strong>Kittayissāmi te santiṃ, <span class="gathaQuote">(dhotakāti bhagavā)</span></strong><br>
<strong>Diṭṭhe dhamme anītihaṃ;</strong><br>
<strong>Yaṃ viditvā sato caraṃ,</strong><br>
<strong>Tare loke visattikaṃ.</strong> (6)</p>
</blockquote>
<p><a class="sc" id="43"></a><a class="ms" id="p_25Cn_523"></a><strong>Kittayissāmi te santin</strong>ti rāgassa santiṃ, dosassa santiṃ, mohassa santiṃ, kodhassa santiṃ, upanāhassa … pe … makkhassa … paḷāsassa … issāya … macchariyassa … māyāya … sāṭheyyassa … thambhassa … sārambhassa … mānassa … atimānassa … madassa … pamādassa … sabbakilesānaṃ … sabba­ducca­ritā­naṃ … sabba­da­rathā­naṃ … sabba­pari­ḷāhā­naṃ … sabba­santā­pā­naṃ … sabbā­kusa­lābhi­saṅ­khā­rā­naṃ santiṃ upasantiṃ vūpasantiṃ nibbutiṃ paṭippas­sad­dhiṃ kittayissāmi pakittayissāmi ācikkhissāmi desessāmi paññapessāmi paṭṭhapessāmi vivarissāmi vibhajissāmi uttānīka­ris­sāmi pakāsissāmīti—kittayissāmi te santiṃ.</p>
<p><a class="sc" id="44"></a><a class="ms" id="p_25Cn_524"></a><strong>Dhotakāti bhagavā</strong>ti. <strong>Dhotakā</strong>ti bhagavā taṃ brāhmaṇaṃ nāmena ālapati. <strong>Bhagavā</strong>ti gāra­vādhi­vacana­metaṃ … pe … sacchikā paññatti, yadidaṃ bhagavāti—dhotakāti bhagavā.</p>
<p><a class="sc" id="45"></a><a class="ms" id="p_25Cn_525"></a><strong>Diṭṭhe dhamme anītihan</strong>ti. <strong>Diṭṭhe dhamme</strong>ti diṭṭhe dhamme ñāte dhamme tulite dhamme tīrite dhamme vibhūte dhamme vibhāvite dhamme sabbe saṅkhārā aniccāti … pe … yaṃ kiñci samuda­ya­dhammaṃ sabbaṃ taṃ nirodha­dhammanti diṭṭhe dhamme ñāte dhamme tulite dhamme tīrite dhamme vibhāvite dhamme vibhūte dhammeti, evampi—diṭṭhe dhamme … pe …. Atha vā dukkhe diṭṭhe dukkhaṃ kathayissāmi, samudaye diṭṭhe samudayaṃ kathayissāmi, magge diṭṭhe maggaṃ kathayissāmi, nirodhe diṭṭhe nirodhaṃ kathayissāmīti, evampi— diṭṭhe dhamme … pe …. Atha vā sandiṭṭhikaṃ akālikaṃ ehipassikaṃ <span class="var" title="opanayikaṃ (bj, s1-3, mr)" id="note394">opaneyyikaṃ</span> paccattaṃ veditabbaṃ viññūhīti, evampi—diṭṭhe dhamme. <strong>Anītihan</strong>ti na itihītihaṃ na itikirāya na paramparāya na piṭaka­sam­padāya na takkahetu na nayahetu na ākāra­pari­vitak­kena na diṭṭhi­nij­jhā­nak­khan­tiyā sāmaṃ saya­ma­bhiñ­ñā­taṃ attapaccak­kha­dhammaṃ, taṃ kathayissāmīti—diṭṭhe dhamme anītihaṃ.</p>
<p><a class="sc" id="46"></a><a class="ms" id="p_25Cn_526"></a><strong>Yaṃ viditvā sato caran</strong>ti yaṃ viditaṃ katvā tulayitvā tīrayitvā vibhāvayitvā vibhūtaṃ katvā; “sabbe saṅkhārā aniccā”ti viditaṃ katvā tulayitvā tīrayitvā vibhāvayitvā vibhūtaṃ katvā; “sabbe saṅkhārā dukkhā”ti … pe … “sabbe dhammā anattā”ti … pe … “yaṃ kiñci samuda­ya­dhammaṃ sabbaṃ taṃ nirodhadhamman”ti viditaṃ katvā tulayitvā tīrayitvā vibhāvayitvā vibhūtaṃ katvā. <strong>Sato</strong>ti catūhi kāraṇehi sato—kāye kāyānupas­sanā­sati­paṭṭhā­naṃ bhāvento sato … pe … so vuccati sato. <strong>Caran</strong>ti caranto viharanto iriyanto vattento pālento yapento yāpentoti—yaṃ viditvā sato caraṃ.</p>
<p><a class="sc" id="47"></a><a class="ms" id="p_25Cn_527"></a><strong>Tare loke visattikan</strong>ti visattikā vuccati taṇhā. Yo rāgo sārāgo … pe … abhijjhā lobho akusalamūlaṃ. <strong>Visattikā</strong>ti kenaṭṭhena visattikā … pe … visaṭā vitthatāti visattikā. <strong>Loke</strong>ti apāyaloke … pe … āyatanaloke. <strong>Tare loke visattikan</strong>ti loke vesā visattikā, loke vetaṃ visattikaṃ sato tareyya uttareyya patareyya samatikkameyya vītivatteyyāti—tare loke visattikaṃ. Tenāha bhagavā—</p>
<blockquote class="gatha">
<p><a class="sc" id="48"></a><a class="ms" id="p_25Cn_528"></a>“Kittayissāmi te santiṃ, <span class="gathaQuote">(dhotakāti bhagavā)</span><br>
Diṭṭhe dhamme anītihaṃ;<br>
Yaṃ viditvā sato caraṃ,<br>
Tare loke visattikan”ti.</p>
<p><a class="sc" id="49"></a> <a class="ms" id="p_25Cn_529"></a><a class="msdiv" id="msdiv36"></a><strong>Tañcāhaṃ abhinandāmi,</strong><br>
<strong>mahesi santimuttamaṃ;</strong><br>
<strong>Yaṃ viditvā sato caraṃ,</strong><br>
<strong>tare loke visattikaṃ.</strong> (7)</p>
</blockquote>
<p><a class="sc" id="50"></a><a class="ms" id="p_25Cn_530"></a><strong>Tañcāhaṃ abhinandāmī</strong>ti. <strong>Tan</strong>ti tuyhaṃ vacanaṃ byappathaṃ desanaṃ anusāsanaṃ anusiṭṭhaṃ nandāmi abhinandāmi modāmi anumodāmi icchāmi sādiyāmi patthayāmi pihayāmi abhijappāmīti—tañcāhaṃ abhinandāmi.</p>
<p><a class="sc" id="51"></a><a class="ms" id="p_25Cn_531"></a><strong>Mahesi­santi­muttaman</strong>ti. <strong>Mahesī</strong>ti kiṃ mahesi bhagavā? Mahantaṃ sīlakkhandhaṃ esī gavesī pariyesīti mahesi, mahantaṃ samā­dhik­khan­dhaṃ … pe … kahaṃ narāsabhoti mahesi. <strong>Santimuttaman</strong>ti santi vuccati amataṃ nibbānaṃ. Yo so sabba­saṅ­khā­ra­sama­tho sabbū­padhipa­ṭi­nissaggo taṇhakkhayo virāgo nirodho nibbānaṃ. <strong>Uttaman</strong>ti aggaṃ seṭṭhaṃ viseṭṭhaṃ pāmokkhaṃ uttamaṃ pavaranti—mahesi santimuttamaṃ.</p>
<p><a class="sc" id="52"></a><a class="ms" id="p_25Cn_532"></a><strong>Yaṃ viditvā sato caran</strong>ti yaṃ viditaṃ katvā … pe … “sabbe saṅkhārā aniccā”ti viditaṃ katvā tulayitvā tīrayitvā vibhāvayitvā vibhūtaṃ katvā; “sabbe saṅkhārā dukkhā”ti … “sabbe dhammā anattā”ti … pe … “yaṃ kiñci samuda­ya­dhammaṃ sabbaṃ taṃ nirodhadhamman”ti viditaṃ katvā tulayitvā tīrayitvā vibhāvayitvā vibhūtaṃ katvā. <strong>Sato</strong>ti catūhi kāraṇehi sato—kāye kāyānupas­sanā­sati­paṭṭhā­naṃ bhāvento sato … pe … so vuccati sato. <strong>Caran</strong>ti caranto … pe … yāpentoti—yaṃ viditvā sato caraṃ.</p>
<p><a class="sc" id="53"></a><a class="ms" id="p_25Cn_533"></a><strong>Tare loke visattikan</strong>ti. Visattikā vuccati taṇhā. Yo rāgo sārāgo … pe … abhijjhā lobho akusalamūlaṃ. <strong>Visattikā</strong>ti kenaṭṭhena visattikā … pe … visaṭā vitthatāti visattikā. <strong>Loke</strong>ti apāyaloke … pe … āyatanaloke. <strong>Tare loke visattikan</strong>ti loke vesā visattikā, loke vetaṃ visattikaṃ sato tareyyaṃ uttareyyaṃ … pe … ­vīti­vat­tey­yanti—tare loke visattikaṃ. Tenāha so brāhmaṇo—</p>
<blockquote class="gatha">
<p><a class="sc" id="54"></a><a class="ms" id="p_25Cn_534"></a>“Tañcāhaṃ abhinandāmi,<br>
mahesi santimuttamaṃ;<br>
Yaṃ viditvā sato caraṃ,<br>
tare loke visattikan”ti.</p>
<p><a class="sc" id="55"></a> <a class="ms" id="p_25Cn_535"></a><a class="msdiv" id="msdiv37"></a><strong>Yaṃ kiñci sampajānāsi, <span class="gathaQuote">(dhotakāti bhagavā)</span></strong><br>
<strong>Uddhaṃ adho tiriyañcāpi majjhe;</strong><br>
<strong>Etaṃ viditvā saṅgoti loke,</strong><br>
<strong>Bhavābhavāya mākāsi taṇhaṃ.</strong> (8)</p>
</blockquote>
<p><a class="sc" id="56"></a><a class="ms" id="p_25Cn_536"></a><strong>Yaṃ kiñci sampajānāsī</strong>ti yaṃ kiñci sampajānāsi ājānāsi paṭivijānāsi paṭivijjhasīti—yaṃ kiñci sampajānāsi. <strong>Dhotakāti bhagavā</strong>ti. <strong>Dhotakā</strong>ti bhagavā taṃ brāhmaṇaṃ nāmena ālapati. <strong>Bhagavā</strong>ti gāra­vādhi­vacana­metaṃ … pe … sacchikā paññatti, yadidaṃ bhagavāti—dhotakāti bhagavā.</p>
<p><a class="sc" id="57"></a><a class="ms" id="p_25Cn_537"></a><strong>Uddhaṃ adho tiriyañcāpi majjhe</strong>ti. <strong>Uddhan</strong>ti anāgataṃ; <strong>adho</strong>ti atītaṃ; <strong>tiriyañcāpi majjhe</strong>ti paccuppannaṃ. <strong>Uddhan</strong>ti devaloko; <strong>adho</strong>ti apāyaloko; <strong>tiriyañcāpi majjhe</strong>ti manussaloko. Atha vā <strong>uddhan</strong>ti kusalā dhammā; <strong>adho</strong>ti akusalā dhammā; <strong>tiriyañcāpi majjhe</strong>ti abyākatā dhammā. <strong>Uddhan</strong>ti arūpadhātu; <strong>adho</strong>ti kāmadhātu; <strong>tiriyañcāpi majjhe</strong>ti rūpadhātu. <strong>Uddhan</strong>ti sukhā vedanā; <strong>adho</strong>ti dukkhā vedanā; <strong>tiriyañcāpi majjhe</strong>ti adukkhamasukhā vedanā. <strong>Uddhan</strong>ti uddhaṃ pādatalā; <strong>adho</strong>ti adho kesamatthakā; <strong>tiriyañcāpi majjhe</strong>ti vemajjheti—uddhaṃ adho tiriyañcāpi majjhe.</p>
<p><a class="sc" id="58"></a><a class="ms" id="p_25Cn_538"></a><strong>Etaṃ viditvā saṅgoti loke</strong>ti saṅgo eso lagganaṃ etaṃ bandhanaṃ etaṃ <span class="var" title="paḷibodho (bj)" id="note397">palibodho</span> esoti ñatvā jānitvā tulayitvā tīrayitvā vibhāvayitvā vibhūtaṃ katvāti—etaṃ viditvā saṅgoti loke.</p>
<p><a class="sc" id="59"></a><a class="ms" id="p_25Cn_539"></a><strong>Bhavābhavāya mākāsi taṇhan</strong>ti. <strong>Taṇhā</strong>ti rūpataṇhā saddataṇhā … pe … dhammataṇhā. <strong>Bhavābhavāyā</strong>ti bhavābhavāya kammabhavāya punabbhavāya kāmabhavāya, kammabhavāya kāmabhavāya punabbhavāya rūpabhavāya, kammabhavāya rūpabhavāya punabbhavāya arūpabhavāya, kammabhavāya arūpabhavāya punabbhavāya punap­pu­nabbha­vāya, punap­pu­nagatiyā punap­puna­u­papat­tiyā punap­puna­paṭi­sandhiyā punap­puna­at­tabhā­vā­bhi­nib­bat­tiyā taṇhaṃ mākāsi mā janesi mā sañjanesi mā nibbattesi mābhi­nib­bat­tesi, pajaha vinodehi byantīkarohi anabhāvaṃ gamehīti—bhavābhavāya mākāsi taṇhanti. Tenāha bhagavā—</p>
<blockquote class="gatha">
<p><a class="sc" id="60"></a><a class="ms" id="p_25Cn_540"></a>“Yaṃ kiñci sampajānāsi, <span class="gathaQuote">(dhotakāti bhagavā)</span><br>
Uddhaṃ adho tiriyañcāpi majjhe;<br>
Etaṃ viditvā saṅgoti loke,<br>
Bhavābhavāya mākāsi taṇhan”ti.</p>
</blockquote>
<p><a class="sc" id="61"></a><a class="ms" id="p_25Cn_541"></a>Saha gāthā­pari­yosānā … pe … satthā me, bhante bhagavā, sāvako­ha­masmīti.</p>
<p class="endsutta"><a class="ms" id="p_25Cn_542"></a>Dhota­ka­māṇa­va­pucchā­niddeso pañcamo.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
