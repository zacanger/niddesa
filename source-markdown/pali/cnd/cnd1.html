<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="cnd1">
<article>
<div class="hgroup">
<p class="division">Cūḷaniddesa</p>
<p>Pārā­yana­vagga­gāthā</p>
<h1>1. Vatthugāthā</h1>
</div>
<p class="namo"><a class="ms" id="p_25Cn_1"></a>Namo tassa Bhagavato Arahato Sammā­sambud­dhassa.</p>
<blockquote class="gatha">
<p><a class="sc" id="1"></a> <a class="pts" id="pts1"></a><a class="ms" id="p_25Cn_2"></a><a class="msdiv" id="msdiv1"></a>Kosalānaṃ purā rammā,<br>
agamā dakkhiṇāpathaṃ;<br>
Ākiñcaññaṃ patthayāno,<br>
brāhmaṇo mantapāragū.</p>
<p><a class="sc" id="2"></a><a class="ms" id="p_25Cn_3"></a><a class="msdiv" id="msdiv2"></a>So assakassa visaye,<br>
<span class="var" title="aḷakassa (^snp5.1#904 [Vatthugāthā]) | mūlakassa (bj) | muḷakassa (s1-3, pts1) | mūḷhakassa (mr)" id="note2">maḷakassa</span> <span class="var" title="samāsanne (mr)" id="note3">samāsane</span>;<br>
Vasi godhāvarīkūle,<br>
uñchena ca phalena ca.</p>
<p><a class="sc" id="3"></a><a class="ms" id="p_25Cn_4"></a><a class="msdiv" id="msdiv3"></a><span class="var" title="taṃyeva (mr)" id="note4">Tasseva</span> upanissāya,<br>
gāmo ca vipulo ahu;<br>
Tato jātena āyena,<br>
mahāyañ­ña­makappayi.</p>
<p><a class="sc" id="4"></a><a class="ms" id="p_25Cn_5"></a><a class="msdiv" id="msdiv4"></a>Mahāyaññaṃ yajitvāna,<br>
puna pāvisi assamaṃ;<br>
Tasmiṃ <span class="var" title="pati­paviṭ­ṭhamhi (bj, pts1)" id="note5">paṭi­paviṭ­ṭhamhi</span>,<br>
añño āgañchi brāhmaṇo.</p>
<p><a class="sc" id="5"></a><a class="ms" id="p_25Cn_6"></a><a class="msdiv" id="msdiv5"></a>Ugghaṭṭapādo <span class="var" title="tassito (mr)" id="note6">tasito</span>,<br>
paṅkadanto rajassiro;<br>
So ca naṃ upasaṅkamma,<br>
satāni pañca yācati.</p>
<p><a class="sc" id="6"></a><a class="ms" id="p_25Cn_7"></a><a class="msdiv" id="msdiv6"></a>Tamenaṃ bāvarī disvā,<br>
āsanena nimantayi;<br>
Sukhañca kusalaṃ pucchi,<br>
idaṃ <span class="var" title="vacanamabravī (bj)" id="note7">vacanamabravi</span>.</p>
<p><a class="sc" id="7"></a><a class="ms" id="p_25Cn_8"></a><a class="msdiv" id="msdiv7"></a>“Yaṃ kho mama deyyadhammaṃ,<br>
Sabbaṃ visajjitaṃ mayā;<br>
Anujānāhi me brahme,<br>
Natthi pañcasatāni me”.</p>
<p><a class="sc" id="8"></a><a class="ms" id="p_25Cn_9"></a><a class="msdiv" id="msdiv8"></a>“Sace me yācamānassa,<br>
bhavaṃ <span class="var" title="nānuppadissati (s1) | nānuppadassati (s2, s3) | nānupadessati (mr)" id="note8">nānupadassati</span>;<br>
Sattame divase tuyhaṃ,<br>
muddhā phalatu sattadhā”.</p>
<p><a class="sc" id="9"></a><a class="pts" id="pts2"></a><a class="ms" id="p_25Cn_10"></a><a class="msdiv" id="msdiv9"></a>Abhi­saṅ­kha­ritvā kuhako,<br>
bheravaṃ so akittayi;<br>
Tassa taṃ vacanaṃ sutvā,<br>
bāvarī dukkhito ahu.</p>
<p><a class="sc" id="10"></a><a class="ms" id="p_25Cn_11"></a><a class="msdiv" id="msdiv10"></a>Ussussati anāhāro,<br>
­sokasal­la­samap­pito;<br>
Athopi evaṃ cittassa,<br>
jhāne na ramatī mano.</p>
<p><a class="sc" id="11"></a><a class="ms" id="p_25Cn_12"></a><a class="msdiv" id="msdiv11"></a>Utrastaṃ dukkhitaṃ disvā,<br>
devatā atthakāminī;<br>
Bāvariṃ upasaṅkamma,<br>
idaṃ vacanamabravi.</p>
<p><a class="sc" id="12"></a><a class="ms" id="p_25Cn_13"></a><a class="msdiv" id="msdiv12"></a>“Na so muddhaṃ pajānāti,<br>
kuhako so dhanatthiko;<br>
<span class="var" title="muddhani muddhādhipāte (s1-3) | muddha­nim­muddha­pāte (mr)" id="note9">Muddhani muddhapāte</span> vā,<br>
ñāṇaṃ tassa na vijjati”.</p>
<p><a class="sc" id="13"></a><a class="ms" id="p_25Cn_14"></a><a class="msdiv" id="msdiv13"></a>“<span class="var" title="pahotī (s1-3) | bhoti (mr)" id="note10">Bhotī</span> carahi jānāti,<br>
Taṃ me akkhāhi pucchitā;<br>
Muddhaṃ <span class="var" title="mud­dhāti­pātañca (mr)" id="note11">muddhā­dhi­pātañca</span>,<br>
Taṃ suṇoma vaco tava”.</p>
<p><a class="sc" id="14"></a><a class="ms" id="p_25Cn_15"></a><a class="msdiv" id="msdiv14"></a>“Ahampetaṃ na jānāmi,<br>
ñāṇaṃ mettha na vijjati;<br>
Muddhani muddhādhipāte ca,<br>
<span class="var" title="jinānaṃ heta (s1-3, pts1) | janānañhettha (mr)" id="note12">jinānaṃ hettha</span> dassanaṃ”.</p>
<p><a class="sc" id="15"></a><a class="ms" id="p_25Cn_16"></a><a class="msdiv" id="msdiv15"></a>“Atha ko <span class="var" title="yo carati (mr)" id="note13">carahi</span> jānāti,<br>
asmiṃ <span class="var" title="puthavimaṇḍale (bj, pts1) | paṭhavimaṇḍale (s1-3)" id="note14">pathavimaṇḍale</span>;<br>
Muddhaṃ muddhā­dhi­pātañca,<br>
taṃ me akkhāhi devate”.</p>
<p><a class="sc" id="16"></a><a class="ms" id="p_25Cn_17"></a><a class="msdiv" id="msdiv16"></a>“Purā kapila­vatthumhā,<br>
nikkhanto lokanāyako;<br>
Apacco okkākarājassa,<br>
sakyaputto pabhaṅkaro.</p>
<p><a class="sc" id="17"></a><a class="ms" id="p_25Cn_18"></a><a class="msdiv" id="msdiv17"></a>So hi brāhmaṇa sambuddho,<br>
sabbadhammāna pāragū;<br>
<span class="var" title="... phalappatto (mr)" id="note15">Sab­bā­bhiñ­ñā­ba­lappatto</span>,<br>
sabbadhammesu cakkhumā;<br>
Sabba­kam­mak­kha­yaṃ patto,<br>
vimutto <span class="var" title="upadhisaṅkhaye (bj)" id="note16">upadhikkhaye</span>.</p>
<p><a class="sc" id="18"></a><a class="ms" id="p_25Cn_19"></a><a class="msdiv" id="msdiv18"></a>Buddho so bhagavā loke,<br>
dhammaṃ deseti cakkhumā;<br>
Taṃ tvaṃ gantvāna pucchassu,<br>
so te taṃ byākarissati”.</p>
<p><a class="sc" id="19"></a><a class="pts" id="pts3"></a><a class="ms" id="p_25Cn_20"></a><a class="msdiv" id="msdiv19"></a>Sambuddhoti vaco sutvā,<br>
udaggo bāvarī ahu;<br>
Sokassa tanuko āsi,<br>
pītiñca vipulaṃ labhi.</p>
<p><a class="sc" id="20"></a><a class="ms" id="p_25Cn_21"></a><a class="msdiv" id="msdiv20"></a>So bāvarī attamano udaggo,<br>
Taṃ devataṃ pucchati vedajāto;<br>
“Katamamhi gāme nigamamhi vā pana,<br>
Katamamhi vā janapade lokanātho;<br>
Yattha gantvāna passemu,<br>
Sambuddhaṃ dvipaduttamaṃ”.</p>
<p><a class="sc" id="21"></a><a class="ms" id="p_25Cn_22"></a><a class="msdiv" id="msdiv21"></a>“Sāvatthiyaṃ kosalamandire jino,<br>
Pahūtapañño vara­bhūri­medhaso;<br>
So sakyaputto vidhuro anāsavo,<br>
Muddhā­dhi­pātassa vidū narāsabho”.</p>
<p><a class="sc" id="22"></a><a class="ms" id="p_25Cn_23"></a><a class="msdiv" id="msdiv22"></a>Tato āmantayī sisse,<br>
brāhmaṇe <span class="var" title="... pārage (bj, s1-3, pts1)" id="note17">mantapāragū</span>;<br>
“Etha māṇavā akkhissaṃ,<br>
suṇātha vacanaṃ mama.</p>
<p><a class="sc" id="23"></a><a class="ms" id="p_25Cn_24"></a><a class="msdiv" id="msdiv23"></a>Yasseso dullabho loke,<br>
pātubhāvo abhiṇhaso;<br>
Svājja lokamhi uppanno,<br>
sambuddho iti vissuto;<br>
Khippaṃ gantvāna sāvatthiṃ,<br>
passavho dvipaduttamaṃ”.</p>
<p><a class="sc" id="24"></a><a class="ms" id="p_25Cn_25"></a><a class="msdiv" id="msdiv24"></a>“Kathaṃ carahi jānemu,<br>
disvā buddhoti brāhmaṇa;<br>
Ajānataṃ no pabrūhi,<br>
yathā jānemu taṃ mayaṃ”.</p>
<p><a class="sc" id="25"></a><a class="ms" id="p_25Cn_26"></a><a class="msdiv" id="msdiv25"></a>“Āgatāni hi mantesu,<br>
mahāpuri­sa­lak­khaṇā;<br>
Dvattiṃsāni ca byākkhātā,<br>
samattā anupubbaso.</p>
<p><a class="sc" id="26"></a><a class="ms" id="p_25Cn_27"></a><a class="msdiv" id="msdiv26"></a>Yassete honti gattesu,<br>
mahāpuri­sa­lak­khaṇā;<br>
Dveyeva tassa gatiyo,<br>
tatiyā hi na vijjati.</p>
<p><a class="sc" id="27"></a><a class="pts" id="pts4"></a><a class="ms" id="p_25Cn_28"></a><a class="msdiv" id="msdiv27"></a>Sace agāraṃ āvasati,<br>
vijeyya pathaviṃ imaṃ;<br>
Adaṇḍena asatthena,<br>
dhammena anusāsati.</p>
<p><a class="sc" id="28"></a><a class="ms" id="p_25Cn_29"></a><a class="msdiv" id="msdiv28"></a>Sace ca so pabbajati,<br>
Agārā anagāriyaṃ;<br>
<span class="var" title="vivaṭacchado (s2, s3, pts1)" id="note18">Vivaṭṭacchado</span> sambuddho,<br>
Arahā bhavati anuttaro.</p>
<p><a class="sc" id="29"></a><a class="ms" id="p_25Cn_30"></a><a class="msdiv" id="msdiv29"></a>Jātiṃ gottañca lakkhaṇaṃ,<br>
mante sisse punāpare;<br>
Muddhaṃ muddhā­dhi­pātañca,<br>
manasāyeva pucchatha.</p>
<p><a class="sc" id="30"></a><a class="ms" id="p_25Cn_31"></a><a class="msdiv" id="msdiv30"></a>Anāva­raṇa­dassāvī,<br>
yadi buddho bhavissati;<br>
Manasā pucchite pañhe,<br>
vācāya <span class="var" title="vissajessati (s1-3, pts1) | vissajissati (c1)" id="note19">visajjessati</span>”.</p>
<p><a class="sc" id="31"></a><a class="ms" id="p_25Cn_32"></a><a class="msdiv" id="msdiv31"></a>Bāvarissa vaco sutvā,<br>
sissā soḷasa brāhmaṇā;<br>
Ajito tissametteyyo,<br>
puṇṇako atha mettagū.</p>
<p><a class="sc" id="32"></a><a class="ms" id="p_25Cn_33"></a><a class="msdiv" id="msdiv32"></a>Dhotako upasīvo ca,<br>
nando ca atha hemako;<br>
Todeyyakappā dubhayo,<br>
jatukaṇṇī ca paṇḍito.</p>
<p><a class="sc" id="33"></a><a class="ms" id="p_25Cn_34"></a><a class="msdiv" id="msdiv33"></a>Bhadrāvudho udayo ca,<br>
posālo cāpi brāhmaṇo;<br>
Mogharājā ca medhāvī,<br>
piṅgiyo ca mahāisi.</p>
<p><a class="sc" id="34"></a><a class="ms" id="p_25Cn_35"></a><a class="msdiv" id="msdiv34"></a>Paccekagaṇino sabbe,<br>
sabbalokassa vissutā;<br>
Jhāyī jhānaratā dhīrā,<br>
pub­bavāsa­na­vāsitā.</p>
<p><a class="sc" id="35"></a><a class="ms" id="p_25Cn_36"></a><a class="msdiv" id="msdiv35"></a>Bāvariṃ abhivādetvā,<br>
katvā ca naṃ padakkhiṇaṃ;<br>
Jaṭājinadharā sabbe,<br>
pakkāmuṃ uttarāmukhā.</p>
<p><a class="sc" id="36"></a><a class="ms" id="p_25Cn_37"></a><a class="msdiv" id="msdiv36"></a>Maḷakassa patiṭṭhānaṃ,<br>
<span class="var" title="purimaṃ māhissatiṃ (bj, s1-3, pts1) | puramāhiyati (mr)" id="note20">puramāhissatiṃ</span> <span class="var" title="tathā (bj) | sadā (mr)" id="note21">tadā</span>;<br>
Ujjeniñcāpi gonaddhaṃ,<br>
vedisaṃ vanasavhayaṃ.</p>
<p><a class="sc" id="37"></a><a class="ms" id="p_25Cn_38"></a><a class="msdiv" id="msdiv37"></a>Kosambiñcāpi sāketaṃ,<br>
sāvatthiñca puruttamaṃ;<br>
Setabyaṃ kapilavatthuṃ,<br>
kusinārañca mandiraṃ.</p>
<p><a class="sc" id="38"></a><a class="pts" id="pts5"></a><a class="ms" id="p_25Cn_39"></a><a class="msdiv" id="msdiv38"></a>Pāvañca bhoganagaraṃ,<br>
vesāliṃ māgadhaṃ puraṃ;<br>
Pāsāṇakaṃ cetiyañca,<br>
ramaṇīyaṃ manoramaṃ.</p>
<p><a class="sc" id="39"></a><a class="ms" id="p_25Cn_40"></a><a class="msdiv" id="msdiv39"></a>Tasitovudakaṃ sītaṃ,<br>
mahālābhaṃva vāṇijo;<br>
Chāyaṃ gham­mābhitat­tova,<br>
turitā pabbatamāruhuṃ.</p>
<p><a class="sc" id="40"></a><a class="ms" id="p_25Cn_41"></a><a class="msdiv" id="msdiv40"></a>Bhagavā <span class="var" title="tasmiṃ (bj) | ca tamhi (s1-3, pts1)" id="note22">tamhi</span> samaye,<br>
­bhik­khu­saṃ­gha­pu­rak­khato;<br>
Bhikkhūnaṃ dhammaṃ deseti,<br>
sīhova nadatī vane.</p>
<p><a class="sc" id="41"></a><a class="ms" id="p_25Cn_42"></a><a class="msdiv" id="msdiv41"></a>Ajito addasa <span class="var" title="sambuddhaṃ (bj, s1-3, pts1)" id="note23">buddhaṃ</span>,<br>
<span class="var" title="sataraṃsiṃva (bj ^snp5.1#943 [Vatthugāthā]) | vītaraṃsiṃva (s1-3) | vītaraṃsiva (pts1) | jitaraṃsiṃ sītaraṃsiṃ (mr)" id="note24">Pītaraṃsiṃva</span> <span class="var" title="bhānumaṃ (bj)" id="note25">bhāṇumaṃ</span>;<br>
Candaṃ yathā pannarase,<br>
<span class="var" title="pāri­pūri­mupāga­taṃ (bj) | paripūriṃ upāgataṃ (s1-3, pts1 ^snp5.1#943 [Vatthugāthā])" id="note26">Paripūraṃ upāgataṃ</span>.</p>
<p><a class="sc" id="42"></a><a class="ms" id="p_25Cn_43"></a><a class="msdiv" id="msdiv42"></a>Athassa gatte disvāna,<br>
paripūrañca byañjanaṃ;<br>
Ekamantaṃ ṭhito haṭṭho,<br>
manopañhe apucchatha.</p>
<p><a class="sc" id="43"></a><a class="ms" id="p_25Cn_44"></a><a class="msdiv" id="msdiv43"></a>“Ādissa jammanaṃ brūhi,<br>
gottaṃ brūhi salakkhaṇaṃ;<br>
Mantesu pāramiṃ brūhi,<br>
kati vāceti brāhmaṇo”.</p>
<p><a class="sc" id="44"></a><a class="ms" id="p_25Cn_45"></a><a class="msdiv" id="msdiv44"></a>“Vīsaṃ vassasataṃ āyu,<br>
so ca gottena bāvarī;<br>
Tīṇissa lakkhaṇā gatte,<br>
tiṇṇaṃ vedāna pāragū.</p>
<p><a class="sc" id="45"></a><a class="ms" id="p_25Cn_46"></a><a class="msdiv" id="msdiv45"></a>Lakkhaṇe itihāse ca,<br>
sanighaṇ­ḍu­sa­keṭu­bhe;<br>
Pañcasatāni vāceti,<br>
sadhamme pāramiṃ gato”.</p>
<p><a class="sc" id="46"></a><a class="ms" id="p_25Cn_47"></a><a class="msdiv" id="msdiv46"></a>“Lakkhaṇānaṃ pavicayaṃ,<br>
bāvarissa naruttama;<br>
<span class="var" title="kaṅkhacchida (mr ^snp5.1#948 [Vatthugāthā])" id="note27">Taṇhacchida</span> pakāsehi,<br>
mā no kaṅkhāyitaṃ ahu”.</p>
<p><a class="sc" id="47"></a><a class="ms" id="p_25Cn_48"></a><a class="msdiv" id="msdiv47"></a>“Mukhaṃ jivhāya chādeti,<br>
uṇṇassa bhamukantare;<br>
Kosohitaṃ vatthaguyhaṃ,<br>
evaṃ jānāhi māṇava”.</p>
<p><a class="sc" id="48"></a><a class="pts" id="pts6"></a><a class="ms" id="p_25Cn_49"></a><a class="msdiv" id="msdiv48"></a>Pucchañhi kiñci asuṇanto,<br>
sutvā pañhe viyākate;<br>
Vicinteti jano sabbo,<br>
vedajāto katañjalī.</p>
<p><a class="sc" id="49"></a><a class="ms" id="p_25Cn_50"></a><a class="msdiv" id="msdiv49"></a>“Ko nu devo vā brahmā vā,<br>
indo vāpi sujampati;<br>
Manasā pucchite pañhe,<br>
kametaṃ paṭibhāsati”.</p>
<p><a class="sc" id="50"></a><a class="ms" id="p_25Cn_51"></a><a class="msdiv" id="msdiv50"></a>“Muddhaṃ muddhā­dhi­pātañca,<br>
bāvarī paripucchati;<br>
Taṃ byākarohi bhagavā,<br>
kaṅkhaṃ vinaya no ise”.</p>
<p><a class="sc" id="51"></a><a class="ms" id="p_25Cn_52"></a><a class="msdiv" id="msdiv51"></a>“Avijjā muddhāti jānāhi,<br>
vijjā mud­dhādhipā­tinī;<br>
Saddhā­sati­samā­dhīhi,<br>
chandavīriyena saṃyutā”.</p>
<p><a class="sc" id="52"></a><a class="ms" id="p_25Cn_53"></a><a class="msdiv" id="msdiv52"></a>Tato vedena mahatā,<br>
<span class="var" title="san­tham­bhit­vāna (bj, s1-3, pts1 ^snp5.1#954 [Vatthugāthā])" id="note28">san­tham­bhet­vāna</span> māṇavo;<br>
Ekaṃsaṃ ajinaṃ katvā,<br>
pādesu sirasā pati.</p>
<p><a class="sc" id="53"></a><a class="ms" id="p_25Cn_54"></a><a class="msdiv" id="msdiv53"></a>“Bāvarī brāhmaṇo bhoto,<br>
saha sissehi mārisa;<br>
Udaggacitto sumano,<br>
pāde vandati cakkhuma”.</p>
<p><a class="sc" id="54"></a><a class="ms" id="p_25Cn_55"></a><a class="msdiv" id="msdiv54"></a>“Sukhito bāvarī hotu,<br>
saha sissehi brāhmaṇo;<br>
Tvañcāpi sukhito hohi,<br>
ciraṃ jīvāhi māṇava.</p>
<p><a class="sc" id="55"></a><a class="ms" id="p_25Cn_56"></a><a class="msdiv" id="msdiv55"></a>Bāvarissa ca tuyhaṃ vā,<br>
sabbesaṃ sabbasaṃsayaṃ;<br>
Katāvakāsā pucchavho,<br>
yaṃ kiñci manasicchatha”.</p>
<p><a class="sc" id="56"></a><a class="ms" id="p_25Cn_57"></a><a class="msdiv" id="msdiv56"></a>Sambuddhena katokāso,<br>
nisīditvāna pañjalī;<br>
Ajito paṭhamaṃ pañhaṃ,<br>
tattha pucchi tathāgataṃ.</p>
</blockquote>
<p class="endsutta"><a class="ms" id="p_25Cn_58"></a>Vatthugāthā niṭṭhitā.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
