::: {#text lang="pi"}
::: {#cnd11 .section .sutta}
::: {.hgroup}
Cūḷaniddesa

Pārā­yana­vagga­niddesa

Pucchāniddesa

# 7. Nanda­māṇa­va­pucchā­niddesa
:::

> []{#1 .sc} []{#p_25Cn_599 .ms}[]{#msdiv46 .msdiv}**Santi loke munayo,
> [(iccāyasmā nando)]{.gathaQuote}**\
> **Janā vadanti tayidaṃ kathaṃsu;**\
> **[Ñāṇūpapannaṃ muni no vadanti]{#note440 .var
> title="no muniṃ vadanti (bj, pts1 ^snp5.8#263 [Nanda­māṇa­vapuc­chā])"},**\
> **Udāhu ve [jīvi­te­nū­papan­naṃ]{#note441 .var
> title="jīvi­ke­nū­papan­naṃ (s1-3)"}.** (1)

[]{#2 .sc}[]{#p_25Cn_600 .ms}**Santi loke munayo**ti. **Santī**ti santi
saṃvijjanti atthi upalabbhanti. **Loke**ti apāyaloke ... pe ...
āyatanaloke. **Munayo**ti munināmakā ājīvakā nigaṇṭhā jaṭilā tāpasā[.
Devā loke munayoti sañjānanti, na ca te munayoti]{#note442 .var
title=" etthantare pāṭho sī , syā1-3 potthakesu"}. Santi loke munayo.
**Iccāyasmā nando**ti. **Iccā**ti padasandhi ... pe .... **Āyasmā**ti
piyavacanaṃ ... pe .... **Nando**ti tassa brāhmaṇassa nāmaṃ ... pe ...
abhilāpoti---iccāyasmā nando.

[]{#3 .sc}[]{#p_25Cn_601 .ms}**Janā vadanti tayidaṃ kathaṃsū**ti.
**Janā**ti khattiyā ca brāhmaṇā ca vessā ca suddā ca gahaṭṭhā ca
pabbajitā ca devā ca manussā ca. **Vadantī**ti kathenti bhaṇanti
dīpayanti voharanti. **Tayidaṃ kathaṃsū**ti saṃsayapucchā vimatipucchā
dveḷhakapucchā anekaṃsapucchā "evaṃ nu kho, na nu kho, kiṃ nu kho,
kathaṃ nu kho"ti---janā vadanti tayidaṃ kathaṃsu.

[]{#4 .sc}[]{#p_25Cn_602 .ms}**Ñāṇūpapannaṃ muni no vadantī**ti. Aṭṭha
samā­patti­ñāṇena vā pañcā­bhiññā­ñāṇena vā upetaṃ samupetaṃ upāgataṃ
samupāgataṃ upapannaṃ [samupapannaṃ]{#note444 .var
title="sampannaṃ (bj)"} samannāgataṃ muniṃ vadanti kathenti bhaṇanti
dīpayanti voharantīti---ñāṇūpapannaṃ muni no vadanti.

[]{#5 .sc}[]{#p_25Cn_603 .ms}**Udāhu ve jīvi­te­nū­papan­nan**ti udāhu
aneka­vi­vidha­ati­para­ma­dukka­ra­kārika­lūkha­jīvi­tānu­yogena upetaṃ
samupetaṃ upāgataṃ samupāgataṃ upapannaṃ samupapannaṃ samannāgataṃ muniṃ
vadanti kathenti bhaṇanti dīpayanti voharantīti---udāhu ve
jīvi­te­nū­papan­naṃ. Tenāha so brāhmaṇo---

> []{#6 .sc}[]{#p_25Cn_604 .ms}"Santi loke munayo, [(iccāyasmā
> nando)]{.gathaQuote}\
> Janā vadanti tayidaṃ kathaṃsu;\
> Ñāṇūpapannaṃ muni no vadanti,\
> Udāhu ve jīvi­te­nū­papan­nan"ti.
>
> []{#7 .sc} []{#p_25Cn_605 .ms}[]{#msdiv47 .msdiv}**Na diṭṭhiyā na
> sutiyā na ñāṇena,**\
> **Munīdha nanda kusalā vadanti;**\
> **[Visenikatvā]{#note446 .var title="viseniṃkatvā (mr)"} anīghā
> nirāsā,**\
> **Caranti ye te munayoti brūmi.** (2)

[]{#8 .sc}[]{#p_25Cn_606 .ms}**Na diṭṭhiyā na sutiyā na ñāṇenā**ti. **Na
diṭṭhiyā**ti na diṭṭhasuddhiyā. **Na sutiyā**ti na sutasuddhiyā. **Na
ñāṇenā**ti napi aṭṭha­samā­patti­ñāṇena napi pañcā­bhiññā­ñāṇena napi
micchāñāṇenāti---na diṭṭhiyā na sutiyā na ñāṇena.

[]{#9 .sc}[]{#p_25Cn_607 .ms}**Munīdha nanda kusalā vadantī**ti.
**Kusalā**ti ye te khandhakusalā dhātukusalā āyatanakusalā
paṭic­ca­samup­pāda­kusalā sati­paṭṭhā­na­kusalā sammap­pa­dhā­na­kusalā
iddhi­pāda­kusalā indriyakusalā balakusalā boj­jhaṅ­ga­kusalā
maggakusalā phalakusalā nibbānakusalā diṭṭhasuddhiyā vā sutasuddhiyā vā
aṭṭha­samā­patti­ñāṇena vā pañcā­bhiññā­ñāṇena vā micchāñāṇena vā
diṭṭhena vā sutena vā upetaṃ samupetaṃ upāgataṃ samupāgataṃ upapannaṃ
samupapannaṃ samannāgataṃ muniṃ na vadanti na kathenti na bhaṇanti na
dīpayanti na voharantīti---munīdha nanda kusalā vadanti.

[]{#10 .sc}[]{#p_25Cn_608 .ms}**Visenikatvā anīghā nirāsā, caranti ye te
munayoti brūmī**ti **senā** vuccati mārasenā, kāyaduccaritaṃ mārasenā,
vacīduccaritaṃ mārasenā, manoduccaritaṃ mārasenā, rāgo mārasenā, doso
mārasenā, moho mārasenā, kodho ... pe ... upanāho ... makkho ... paḷāso
... issā ... macchariyaṃ ... māyā ... sāṭheyyaṃ ... thambho ... sārambho
... māno ... atimāno ... mado ... pamādo ... sabbe kilesā sabbe
duccaritā sabbe darathā sabbe pariḷāhā sabbe santāpā
sab­bā­kusa­lā­bhi­saṅ­khārā mārasenā. Vuttañhetaṃ bhagavatā---

> []{#11 .sc} []{#p_25Cn_609 .ms}"Kāmā te paṭhamā senā,\
> dutiyā arati vuccati;\
> Tatiyā khuppipāsā te,\
> catutthī taṇhā pavuccati.
>
> []{#12 .sc}[]{#p_25Cn_610 .ms}[Pañcamaṃ]{#note448 .var
> title="pañcamī (bj)"} thinamiddhaṃ te,\
> Chaṭṭhā bhīrū pavuccati;\
> Sattamī vicikicchā te,\
> Makkho thambho te [aṭṭhamo]{#note449 .var title="aṭṭhamā (bj)"};\
> Lābho siloko sakkāro,\
> Micchāladdho ca yo yaso.
>
> []{#13 .sc}[]{#p_25Cn_611 .ms}Yo cattānaṃ samukkaṃse,\
> pare ca [avajānati]{#note450 .var title="avajānāti (c1)"};\
> Esā [namuci te senā]{#note451 .var
> title="esā te namuci senā (s1-3, mr)"},\
> kaṇhas­sā­bhip­pahārinī;\
> Na naṃ asūro jināti,\
> jetvā ca labhate sukhan"ti.

[]{#14 .sc} []{#p_25Cn_612 .ms}Yato catūhi ariyamaggehi sabbā ca
mārasenā sabbe ca [paṭisenikarā]{#note453 .var
title="viseniṃkatvā (mr)"} kilesā jitā ca parājitā ca bhaggā
[vippaluggā]{#note454 .var title="vippaluttā (s1-3)"} parammukhā,
[tena]{#note455 .var title="te (s1-3)"} vuccanti visenikatvā.
**Anīghā**ti rāgo nīgho, doso nīgho, moho nīgho, kodho nīgho, upanāho
nīgho ... pe ... sab­bā­kusa­lā­bhi­saṅ­khārā nīghā. Yesaṃ ete nīghā
pahīnā samucchinnā vūpasantā paṭippassaddhā abhab­bup­pat­tikā ñāṇagginā
daḍḍhā te vuccanti anīghā. **Nirāsā**ti āsā vuccati taṇhā. Yo rāgo
sārāgo ... pe ... avijjā lobho akusalamūlaṃ. Yesaṃ esā āsā taṇhā pahīnā
samucchinnā vūpasantā paṭippassaddhā abhab­bup­pat­tikā ñāṇagginā
daḍḍhā, te vuccanti nirāsā arahanto khīṇāsavā. **Visenikatvā anīghā
nirāsā, caranti ye te munayoti brūmī**ti ye te visenikatvāva anīghā ca
nirāsā ca caranti viharanti iriyanti vattenti pālenti yapenti yāpenti,
te loke munayoti brūmi ācikkhāmi desemi paññapemi paṭṭhapemi vivarāmi
vibhajāmi uttānīkaromi pakāsemīti---visenikatvā anīghā nirāsā, caranti
ye te munayoti brūmi. Tenāha bhagavā---

> []{#15 .sc}[]{#p_25Cn_613 .ms}"Na diṭṭhiyā na sutiyā na ñāṇena,\
> Munīdha nanda kusalā vadanti;\
> Visenikatvā anīghā nirāsā,\
> Caranti ye te munayoti brūmī"ti.
>
> []{#16 .sc} []{#p_25Cn_614 .ms}[]{#msdiv48 .msdiv}**Ye kecime
> samaṇab­rāhma­ṇāse, [(iccāyasmā nando)]{.gathaQuote}**\
> **[Diṭṭhas­su­tenāpi]{#note457 .var
> title="diṭṭhena sutenapi (bj) | diṭṭhasutenāpi (s1-3)"} vadanti
> suddhiṃ;**\
> **Sīlabbatenāpi vadanti suddhiṃ,**\
> **Anekarūpena vadanti suddhiṃ.**
>
> []{#17 .sc}[]{#p_25Cn_615 .ms}**Kaccissu te bhagavā tattha yatā
> carantā,**\
> **Atāru jātiñca jarañca mārisa;**\
> **Pucchāmi taṃ bhagavā brūhi metaṃ.** (3)

[]{#18 .sc}[]{#p_25Cn_616 .ms}**Ye kecime samaṇab­rāhma­ṇāse**ti. **Ye
kecī**ti sabbena sabbaṃ sabbathā sabbaṃ asesaṃ nissesaṃ
­pariyā­diyana­vacana­metaṃ---ye kecīti. **Samaṇā**ti ye keci ito
bahiddhā pabbajjūpagatā parib­bāja­ka­samā­pannā. **Brāhmaṇā**ti ye keci
bhovādikāti---ye kecime samaṇab­rāhma­ṇāse. **Iccāyasmā nando**ti.
**Iccā**ti padasandhi ... pe .... **Āyasmā**ti piyavacanaṃ ... pe ....
**Nando**ti. Tassa brāhmaṇassa nāmaṃ ... pe ... abhilāpoti---iccāyasmā
nando.

[]{#19 .sc}[]{#p_25Cn_617 .ms}**Diṭṭhas­su­tenāpi vadanti suddhin**ti
diṭṭhenāpi suddhiṃ visuddhiṃ parisuddhiṃ muttiṃ vimuttiṃ parimuttiṃ
vadanti kathenti bhaṇanti dīpayanti voharanti; sutenapi suddhiṃ
visuddhiṃ parisuddhiṃ muttiṃ vimuttiṃ parimuttiṃ vadanti kathenti
bhaṇanti dīpayanti voharanti; diṭṭhas­su­tenāpi suddhiṃ visuddhiṃ
parisuddhiṃ muttiṃ vimuttiṃ parimuttiṃ vadanti kathenti bhaṇanti
dīpayanti voharantīti---diṭṭhas­su­tenāpi vadanti suddhiṃ.

[]{#20 .sc}[]{#p_25Cn_618 .ms}**Sīlabbatenāpi vadanti suddhin**ti
sīlenapi suddhiṃ visuddhiṃ parisuddhiṃ muttiṃ vimuttiṃ parimuttiṃ
vadanti kathenti bhaṇanti dīpayanti voharanti; vatenāpi suddhiṃ
visuddhiṃ parisuddhiṃ muttiṃ vimuttiṃ parimuttiṃ vadanti kathenti
bhaṇanti dīpayanti voharanti; sīlabbatenāpi suddhiṃ visuddhiṃ
parisuddhiṃ muttiṃ vimuttiṃ parimuttiṃ vadanti kathenti bhaṇanti
dīpayanti voharantīti---sīlabbatenāpi vadanti suddhiṃ.

[]{#21 .sc}[]{#p_25Cn_619 .ms}**Anekarūpena vadanti suddhin**ti
[aneka­vidha­ko­tūha­la­maṅga­lena]{#note458 .var
title="aneka­vidha­vata­kotuha­lomaṅ­ga­lena (bj) | aneka­vidha­vatta­kutū­hala­maṅga­lena (s1-3)"}
suddhiṃ visuddhiṃ parisuddhiṃ muttiṃ vimuttiṃ parimuttiṃ vadanti
kathenti bhaṇanti dīpayanti voharantīti---anekarūpena vadanti suddhiṃ.

[]{#22 .sc}[]{#p_25Cn_620 .ms}**Kaccissu te bhagavā tattha yatā
carantā**ti. **Kaccissū**ti saṃsayapucchā vimatipucchā dveḷhakapucchā
anekaṃsapucchā, "evaṃ nu kho, na nu kho, kiṃ nu kho, kathaṃ nu
kho"ti---kaccissu. **Te**ti diṭṭhigatikā. **Bhagavā**ti
gāra­vādhi­vacana­metaṃ ... pe ... sacchikā paññatti, yadidaṃ
bhagavāti---kaccissu te bhagavā. **Tattha yatā carantā**ti. **Tatthā**ti
sakāya diṭṭhiyā sakāya khantiyā sakāya ruciyā sakāya laddhiyā.
**Yatā**ti [yattā paṭiyattā]{#note459 .var
title="yatā paṭiyatā (bj, s1-3)"} guttā gopitā rakkhitā saṃvutā.
**Carantā**ti carantā viharantā iriyantā vattentā pālentā yapentā
yāpentāti---kaccissu te bhagavā tattha yatā carantā.

[]{#23 .sc}[]{#p_25Cn_621 .ms}**Atāru jātiñca jarañca mārisā**ti
jāti­jarā­maraṇaṃ atariṃsu uttariṃsu patariṃsu samatikkamiṃsu
vītivattiṃsu. **Mārisā**ti piyavacanaṃ garuvacanaṃ
sagāra­va­sappa­tis­sādhi­vacana­metaṃ---mārisāti---atāru jātiñca
jarañca mārisa.

[]{#24 .sc}[]{#p_25Cn_622 .ms}**Pucchāmi taṃ bhagavā brūhi metan**ti.
**Pucchāmi tan**ti pucchāmi taṃ yācāmi taṃ ajjhesāmi taṃ, kathayassu
meti pucchāmi taṃ. **Bhagavā**ti ... pe ... sacchikā paññatti, yadidaṃ
bhagavāti. **Brūhi metan**ti brūhi ācikkhāhi desehi paññapehi paṭṭhapehi
vivarāhi vibhajāhi uttānīkarohi pakāsehīti---pucchāmi taṃ bhagavā brūhi
metaṃ. Tenāha so brāhmaṇo---

> []{#25 .sc}[]{#p_25Cn_623 .ms}"Ye kecime samaṇab­rāhma­ṇāse,
> [(iccāyasmā nando)]{.gathaQuote}\
> Diṭṭhas­su­tenāpi vadanti suddhiṃ;\
> Sīlabbatenāpi vadanti suddhiṃ,\
> Anekarūpena vadanti suddhiṃ.
>
> []{#26 .sc}[]{#p_25Cn_624 .ms}Kaccissu te bhagavā tattha yatā
> carantā,\
> Atāru jātiñca jarañca mārisa;\
> Pucchāmi taṃ bhagavā brūhi metan"ti.
>
> []{#27 .sc} []{#p_25Cn_625 .ms}[]{#msdiv49 .msdiv}**Ye kecime
> samaṇab­rāhma­ṇāse, [(nandāti bhagavā)]{.gathaQuote}**\
> **Diṭṭhas­su­tenāpi vadanti suddhiṃ;**\
> **Sīlabbatenāpi vadanti suddhiṃ,**\
> **Anekarūpena vadanti suddhiṃ;**\
> **Kiñcāpi te tattha yatā caranti,**\
> **Nātariṃsu jātijaranti brūmi.** (4)

[]{#28 .sc}[]{#p_25Cn_626 .ms}**Ye kecime samaṇab­rāhma­ṇāse**ti. **Ye
kecī**ti sabbena sabbaṃ sabbathā sabbaṃ asesaṃ nissesaṃ
­pariyā­diyana­vacana­metaṃ---ye kecīti. **Samaṇā**ti ye keci ito
bahiddhā pabbajjūpagatā parib­bāja­ka­samā­pannā. **Brāhmaṇā**ti ye keci
bhovādikāti---ye kecime samaṇab­rāhma­ṇāse. **Nandāti bhagavā**ti.
**Nandā**ti bhagavā taṃ brāhmaṇaṃ nāmena ālapati. **Bhagavā**ti
gāra­vādhi­vacana­metaṃ ... pe ... sacchikā paññatti, yadidaṃ
bhagavāti---nandāti bhagavā.

[]{#29 .sc}[]{#p_25Cn_627 .ms}**Diṭṭhas­su­tenāpi vadanti suddhin**ti
diṭṭhenāpi suddhiṃ visuddhiṃ parisuddhiṃ muttiṃ vimuttiṃ parimuttiṃ
vadanti kathenti bhaṇanti dīpayanti voharanti; sutenapi suddhiṃ ... pe
... diṭṭhas­su­tenāpi suddhiṃ visuddhiṃ parisuddhiṃ muttiṃ vimuttiṃ
parimuttiṃ vadanti kathenti bhaṇanti dīpayanti
voharantīti---diṭṭhas­su­tenāpi vadanti suddhiṃ.

[]{#30 .sc}[]{#p_25Cn_628 .ms}**Sīlabbatenāpi vadanti suddhin**ti
sīlenapi suddhiṃ visuddhiṃ parisuddhiṃ muttiṃ vimuttiṃ parimuttiṃ
vadanti kathenti bhaṇanti dīpayanti voharanti; vatenāpi suddhiṃ ... pe
... voharanti; sīlabbatenāpi suddhiṃ visuddhiṃ parisuddhiṃ muttiṃ
vimuttiṃ parimuttiṃ vadanti kathenti bhaṇanti dīpayanti
voharantīti---sīlabbatenāpi vadanti suddhiṃ.

[]{#31 .sc}[]{#p_25Cn_629 .ms}**Anekarūpena vadanti suddhin**ti
[aneka­vidha­ko­tūha­la­maṅga­lena]{#note461 .var
title="aneka­vidha­vata­ko­tūhala ... (bj) | aneka­vidha­vatta­kutū­hala ... (s1-3)"}
suddhiṃ visuddhiṃ parisuddhiṃ muttiṃ vimuttiṃ parimuttiṃ vadanti
kathenti bhaṇanti dīpayanti voharantīti---anekarūpena vadanti suddhiṃ.

[]{#32 .sc}[]{#p_25Cn_630 .ms}**Kiñcāpi te tattha yatā carantī**ti.
**Kiñcāpī**ti padasandhi padasaṃsaggo padapāripūrī akkha­ra­sama­vāyo
byañ­jana­siliṭ­ṭhatā padānu­pubba­tā­petaṃ---kiñcāpīti. **Te**ti
diṭṭhigatikā. **Tatthā**ti sakāya diṭṭhiyā sakāya khantiyā sakāya ruciyā
sakāya laddhiyā. **Yatā**ti yattā paṭiyattā guttā gopitā rakkhitā
saṃvutā. **Carantī**ti caranti viharanti iriyanti vattenti pālenti
yapenti yāpentīti---kiñcāpi te tattha yatā caranti.

[]{#33 .sc}[]{#p_25Cn_631 .ms}**Nātariṃsu jātijaranti brūmī**ti
jāti­jarā­maraṇaṃ na tariṃsu na uttariṃsu na patariṃsu na samatikkamiṃsu
na vītivattiṃsu, jātijarāmaraṇā anikkhantā anissaṭā anatikkantā
asamatikkantā avītivattā, anto­jāti­jarāma­raṇe parivattenti,
anto­saṃsā­ra­pathe parivattenti, jātiyā anugatā, jarāya anusaṭā,
byādhinā abhibhūtā, maraṇena abbhāhatā atāṇā aleṇā asaraṇā
asaraṇībhūtāti brūmi ācikkhāmi desemi paññapemi paṭṭhapemi vivarāmi
vibhajāmi uttānīkaromi pakāsemīti---nātariṃsu jātijaranti brūmi. Tenāha
bhagavā---

> []{#34 .sc}[]{#p_25Cn_632 .ms}"Ye kecime samaṇab­rāhma­ṇāse, [(nandāti
> bhagavā)]{.gathaQuote}\
> Diṭṭhas­su­tenāpi vadanti suddhiṃ;\
> Sīlabbatenāpi vadanti suddhiṃ,\
> Anekarūpena vadanti suddhiṃ;\
> Kiñcāpi te tattha yatā caranti,\
> Nātariṃsu jātijaranti brūmī"ti.
>
> []{#35 .sc} []{#p_25Cn_633 .ms}[]{#msdiv50 .msdiv}**Ye kecime
> samaṇab­rāhma­ṇāse, [(iccāyasmā nando)]{.gathaQuote}**\
> **Diṭṭhas­su­tenāpi vadanti suddhiṃ;**\
> **Sīlabbatenāpi vadanti suddhiṃ,**\
> **Anekarūpena vadanti suddhiṃ.**
>
> []{#36 .sc}[]{#p_25Cn_634 .ms}**Te ce [munī]{#note463 .var
> title="muni (^snp5.8#267 [Nanda­māṇa­vapuc­chā])"} brūsi
> anoghatiṇṇe,**\
> **Atha ko carahi deva­manus­sa­loke;**\
> **Atāri jātiñca jarañca mārisa,**\
> **Pucchāmi taṃ bhagavā brūhi metaṃ.** (5)

[]{#37 .sc}[]{#p_25Cn_635 .ms}**Ye kecime samaṇab­rāhma­ṇāse**ti. **Ye
kecī**ti sabbena sabbaṃ sabbathā sabbaṃ asesaṃ nissesaṃ
­pariyā­diyana­vacana­metaṃ---ye kecīti. **Samaṇā**ti ye keci ito
bahiddhā pabbajjūpagatā parib­bāja­ka­samā­pannā. **Brāhmaṇā**ti ye keci
bhovādikāti---ye kecime samaṇab­rāhma­ṇāse. **Iccāyasmā nando**ti.
**Iccā**ti padasandhi ... pe ... iccāyasmā nando.

[]{#38 .sc}[]{#p_25Cn_636 .ms}**Diṭṭhas­su­tenāpi vadanti suddhin**ti
diṭṭhenāpi suddhiṃ visuddhiṃ parisuddhiṃ muttiṃ vimuttiṃ parimuttiṃ
vadanti kathenti bhaṇanti dīpayanti voharanti; sutenāpi suddhiṃ ... pe
... diṭṭhas­su­tenāpi suddhiṃ visuddhiṃ parisuddhiṃ muttiṃ vimuttiṃ
parimuttiṃ vadanti kathenti bhaṇanti dīpayanti
voharantīti---diṭṭhas­su­tenāpi vadanti suddhiṃ.

[]{#39 .sc}[]{#p_25Cn_637 .ms}**Sīlabbatenāpi vadanti suddhin**ti
sīlenāpi suddhiṃ visuddhiṃ parisuddhiṃ muttiṃ vimuttiṃ parimuttiṃ
vadanti kathenti bhaṇanti dīpayanti voharanti; vatenāpi suddhiṃ ... pe
... voharanti; sīlabbatenāpi suddhiṃ visuddhiṃ parisuddhiṃ muttiṃ
vimuttiṃ parimuttiṃ vadanti kathenti bhaṇanti dīpayanti
voharantīti---sīlabbatenāpi vadanti suddhiṃ.

[]{#40 .sc}[]{#p_25Cn_638 .ms}**Anekarūpena vadanti suddhin**ti
aneka­vidha­ko­tūha­la­maṅga­lena suddhiṃ visuddhiṃ parisuddhiṃ muttiṃ
vimuttiṃ parimuttiṃ vadanti kathenti bhaṇanti dīpayanti
voharantīti---anekarūpena vadanti suddhiṃ.

[]{#41 .sc}[]{#p_25Cn_639 .ms}**Te ce munī brūsi anoghatiṇṇe**ti. **Te
ce**ti diṭṭhigatike. **Munī**ti monaṃ vuccati ñāṇaṃ ... pe ...
saṅga­jāla­maticca so muni. **Brūsi anoghatiṇṇe**ti kāmoghaṃ bhavoghaṃ
diṭṭhoghaṃ avijjoghaṃ atiṇṇe anatikkante asamatikkante avītivatte
anto­jāti­jarāma­raṇe parivattente anto­saṃsā­ra­pathe parivattente
jātiyā anugate jarāya anusaṭe byādhinā abhibhūte maraṇena abbhāhate
atāṇe aleṇe asaraṇe asaraṇībhūte. **Brūsī**ti brūsi ācikkhasi desesi
paññapesi paṭṭhapesi vivarasi vibhajasi uttānīkarosi pakāsesīti---te ce
munī brūsi anoghatiṇṇe.

[]{#42 .sc}[]{#p_25Cn_640 .ms}**Atha ko carahi deva­manus­sa­loke, atāri
jātiñca jarañca mārisā**ti atha ko eso sadevake loke samārake sabrahmake
­sassama­ṇab­rāhma­ṇiyā pajāya sade­va­manus­sāya jāti­jarā­maraṇaṃ
atari uttari patari samatikkami vītivattayi. **Mārisā**ti piyavacanaṃ
garuvacanaṃ sagāra­va­sappa­tis­sādhi­vacana­metaṃ mārisāti---atha ko
carahi deva­manus­sa­loke, atāri jātiñca jarañca mārisa.

[]{#43 .sc}[]{#p_25Cn_641 .ms}**Pucchāmi taṃ bhagavā brūhi metan**ti.
**Pucchāmi tan**ti pucchāmi taṃ yācāmi taṃ ajjhesāmi taṃ pasādemi taṃ.
**Bhagavā**ti gāra­vādhi­vacana­metaṃ ... pe ... sacchikā paññatti,
yadidaṃ bhagavāti. **Brūhi metan**ti brūhi ācikkhāhi desehi paññapehi
paṭṭhapehi vivarāhi vibhajāhi uttānīkarohi pakāsehīti---pucchāmi taṃ
bhagavā brūhi metaṃ. Tenāha so brāhmaṇo---

> []{#44 .sc}[]{#p_25Cn_642 .ms}"Ye kecime samaṇab­rāhma­ṇāse,
> [(iccāyasmā nando)]{.gathaQuote}\
> Diṭṭhas­su­tenāpi vadanti suddhiṃ;\
> Sīlabbatenāpi vadanti suddhiṃ,\
> Anekarūpena vadanti suddhiṃ.
>
> []{#45 .sc}[]{#p_25Cn_643 .ms}Te ce munī brūsi anoghatiṇṇe,\
> Atha ko carahi deva­manus­sa­loke;\
> Atāri jātiñca jarañca mārisa,\
> Pucchāmi taṃ bhagavā brūhi metan"ti.
>
> []{#46 .sc} []{#p_25Cn_644 .ms}[]{#msdiv51 .msdiv}**Nāhaṃ sabbe
> samaṇab­rāhma­ṇāse, [(nandāti bhagavā)]{.gathaQuote}**\
> **Jātijarāya nivutāti brūmi;**\
> **Ye sīdha diṭṭhaṃ va sutaṃ mutaṃ vā,**\
> **Sīlabbataṃ vāpi pahāya sabbaṃ.**
>
> []{#47 .sc}[]{#p_25Cn_645 .ms}**Anekarūpampi pahāya sabbaṃ,**\
> **Taṇhaṃ pariññāya [anāsavāse]{#note465 .var
> title="anāsavā ye (s1-3, mr)"};**\
> **Te ve narā oghatiṇṇāti brūmi.** (6)

[]{#48 .sc}[]{#p_25Cn_646 .ms}**Nāhaṃ sabbe samaṇab­rāhma­ṇāse, (nandāti
bhagavā) jātijarāya nivutāti brūmī**ti nāhaṃ, nanda, sabbe
samaṇabrāhmaṇā jātijarāya āvutā nivutā ovutā pihitā paṭicchannā
paṭikujjitāti vadāmi. Atthi te samaṇabrāhmaṇā yesaṃ jāti ca
jarāmaraṇañca pahīnā ucchinnamūlā tālāvatthukatā
[anabhāvaṃkatā]{#note466 .var
title="anabhāvakatā (bj) | anabhāvaṃgatā (si, s1-3)"} āyatiṃ
anup­pā­da­dham­māti brūmi ācikkhāmi desemi paññapemi paṭṭhapemi
vivarāmi vibhajāmi uttānīkaromi pakāsemīti---nāhaṃ sabbe
samaṇab­rāhma­ṇāse, (nandāti bhagavā) jātijarāya nivutāti brūmi.

[]{#49 .sc}[]{#p_25Cn_647 .ms}**Ye sīdha diṭṭhaṃ va sutaṃ mutaṃ vā,
sīlabbataṃ vāpi pahāya sabban**ti ye sabbā diṭṭhasuddhiyo pahāya jahitvā
pajahitvā vinodetvā byantīkaritvā anabhāvaṃ gametvā. Ye sabbā
sutasuddhiyo pahāya ... pe ... ye sabbā mutasuddhiyo pahāya, ye sabbā
diṭṭha­suta­muta­suddhiyo pahāya ye sabbā sīlasuddhiyo pahāya, ye sabbā
vatasuddhiyo pahāya, ye sabbā sīlab­bata­suddhiyo pahāya jahitvā
pajahitvā vinodetvā byantīkaritvā anabhāvaṃ gametvāti---ye sīdha diṭṭhaṃ
va sutaṃ mutaṃ vā, sīlabbataṃ vāpi pahāya sabbaṃ.

[]{#50 .sc}[]{#p_25Cn_648 .ms}**Anekarūpampi pahāya sabban**ti
aneka­vidha­ko­tūha­la­maṅga­lena suddhiṃ visuddhiṃ parisuddhiṃ muttiṃ
vimuttiṃ parimuttiṃ pahāya jahitvā pajahitvā vinodetvā byantīkaritvā
anabhāvaṃ gametvāti---anekarūpampi pahāya sabbaṃ.

[]{#51 .sc}[]{#p_25Cn_649 .ms}**Taṇhaṃ pariññāya anāsavā se, te ve narā
oghatiṇṇāti brūmī**ti. **Taṇhā**ti rūpataṇhā saddataṇhā gandhataṇhā
rasataṇhā ­phoṭṭhab­ba­taṇhā dhammataṇhā. **Taṇhaṃ pariññāyā**ti taṇhaṃ
tīhi pariññāhi parijānitvā---ñātapariññāya, tīraṇa­pariñ­ñāya,
pahāna­pariñ­ñāya. Katamā ñātapariññā? Taṇhaṃ [jānāti]{#note468 .var
title="pajānāti (s1-3) parijānāti (mr)"} "ayaṃ rūpataṇhā, ayaṃ
saddataṇhā, ayaṃ gandhataṇhā, ayaṃ rasataṇhā, ayaṃ ­phoṭṭhab­ba­taṇhā,
ayaṃ dhammataṇhā"ti [jānāti]{#note469 .var title="pajānāti (si, s1-3)"}
passati---ayaṃ ñātapariññā.

[]{#52 .sc} []{#p_25Cn_650 .ms}Katamā tīraṇapariññā? Evaṃ ñātaṃ katvā
taṇhaṃ tīreti aniccato dukkhato rogato gaṇḍato ... pe ... nissaraṇato
tīreti---ayaṃ tīraṇapariññā.

[]{#53 .sc}[]{#p_25Cn_651 .ms}Katamā pahānapariññā? Evaṃ tīrayitvā
taṇhaṃ pajahati vinodeti byantīkaroti anabhāvaṃ gameti. Vuttañhetaṃ
bhagavatā---" yo, bhikkhave, taṇhāya chandarāgo taṃ pajahatha. Evaṃ sā
taṇhā pahīnā bhavissati ucchinnamūlā tālāvatthukatā
[anabhāvaṃkatā]{#note472 .var
title="anabhāvakatā (bj) | anabhāvaṃgatā (si, s1-3)"} āyatiṃ
anuppādadhammā". Ayaṃ pahānapariññā. **Taṇhaṃ pariññāyā**ti taṇhaṃ imāhi
tīhi pariññāhi parijānitvā. **Anāsavā**ti cattāro āsavā---kāmāsavo,
bhavāsavo, diṭṭhāsavo, avijjāsavo. Yesaṃ ime āsavā pahīnā ucchinnamūlā
tālāvatthukatā anabhāvaṃkatā āyatiṃ anuppādadhammā, te vuccanti anāsavā
arahanto khīṇāsavā---taṇhaṃ pariññāya anāsavā.

[]{#54 .sc}[]{#p_25Cn_652 .ms}**Te ve narā oghatiṇṇāti brūmī**ti ye
taṇhaṃ pariññāya anāsavā, te kāmoghaṃ tiṇṇā bhavoghaṃ tiṇṇā diṭṭhoghaṃ
tiṇṇā avijjoghaṃ tiṇṇā sabba­saṃ­sā­rapa­thaṃ tiṇṇā uttiṇṇā nitthiṇṇā
atikkantā samatikkantā vītivattāti brūmi ācikkhāmi desemi paññapemi
paṭṭhapemi vivarāmi vibhajāmi uttānīkaromi pakāsemīti---taṇhaṃ pariññāya
anāsavāse te ve narā oghatiṇṇāti brūmi. Tenāha bhagavā---

> []{#55 .sc}[]{#p_25Cn_653 .ms}"Nāhaṃ sabbe samaṇab­rāhma­ṇāse,
> [(nandāti bhagavā)]{.gathaQuote}\
> Jātijarāya nivutāti brūmi;\
> Ye sīdha diṭṭhaṃ va sutaṃ mutaṃ vā,\
> Sīlabbataṃ vāpi pahāya sabbaṃ.
>
> []{#56 .sc}[]{#p_25Cn_654 .ms}Anekarūpampi pahāya sabbaṃ,\
> Taṇhaṃ pariññāya anāsavāse;\
> Te ve narā oghatiṇṇāti brūmī"ti.
>
> []{#57 .sc} []{#p_25Cn_655 .ms}[]{#msdiv52 .msdiv}**Etābhinandāmi vaco
> mahesino,**\
> **Sukittitaṃ gotama­nūpadhī­kaṃ;**\
> **Ye sīdha diṭṭhaṃ va sutaṃ mutaṃ vā,**\
> **Sīlabbataṃ vāpi pahāya sabbaṃ.**
>
> []{#58 .sc}[]{#p_25Cn_656 .ms}**Anekarūpampi pahāya sabbaṃ,**\
> **Taṇhaṃ pariññāya anāsavāse;**\
> **Ahampi te oghatiṇṇāti brūmi.** (7)

[]{#59 .sc}[]{#p_25Cn_657 .ms}**Etābhinandāmi vaco mahesino**ti.
**Etan**ti tuyhaṃ vacanaṃ byappathaṃ desanaṃ anusāsanaṃ anusiṭṭhaṃ
nandāmi abhinandāmi modāmi anumodāmi icchāmi sādiyāmi patthayāmi
pihayāmi abhijappāmi. **Mahesino**ti kiṃ [mahesi]{#note474 .var
title="mahesinoti mehesī (s1-3)"} bhagavā? Mahantaṃ sīlakkhandhaṃ esī
gavesī pariyesīti mahesi ... pe ... kahaṃ narāsabhoti
mahesīti---etābhinandāmi vaco mahesino.

[]{#60 .sc}[]{#p_25Cn_658 .ms}**Sukittitaṃ gotama­nūpadhī­kan**ti.
**Sukittitan**ti sukittitaṃ [suācikkhitaṃ]{#note475 .var
title="svācikkhitaṃ (bj, mr)"} sudesitaṃ supaññapitaṃ supaṭṭhapitaṃ
suvivaṭaṃ suvibhattaṃ suuttānīkataṃ supakāsitaṃ.
**Gotama­nūpadhī­kan**ti upadhī vuccanti kilesā ca khandhā ca
abhisaṅkhārā ca. Upadhippahānaṃ upadhi­vū­pasa­maṃ
[upadhi­nissag­gaṃ]{#note476 .var
title="upadhi­paṭi­nissag­gaṃ (bj) | upadhipa­ṭi­nissaggo (s1-3)"}
[upadhi­pa­ṭippas­sad­dhaṃ]{#note477 .var
title="upadhi­pa­ṭippas­sad­dhiṃ (bj) | upadhipa­ṭi­passad­dhi (s1) | upadhipa­ṭip­passad­dhi (s2, s3)"}
amataṃ nibbānanti--- sukittitaṃ gotama­nūpadhī­kaṃ.

[]{#61 .sc}[]{#p_25Cn_659 .ms}**Ye sīdha diṭṭhaṃ va sutaṃ mutaṃ vā,
sīlabbataṃ vāpi pahāya sabban**ti ye sabbā diṭṭhasuddhiyo pahāya jahitvā
pajahitvā vinodetvā byantīkaritvā anabhāvaṃ gametvā. Ye sabbā
sutasuddhiyo ... pe ... ye sabbā mutasuddhiyo ... ye sabbā
diṭṭha­suta­muta­suddhiyo ... ye sabbā sīlasuddhiyo ... ye sabbā
vatasuddhiyo ... ye sabbā sīlab­bata­suddhiyo pahāya jahitvā pajahitvā
vinodetvā byantīkaritvā anabhāvaṃ gametvāti---ye sīdha diṭṭhaṃ va sutaṃ
mutaṃ vā, sīlabbataṃ vāpi pahāya sabbaṃ.

[]{#62 .sc}[]{#p_25Cn_660 .ms}**Anekarūpampi pahāya sabban**ti
aneka­vidha­ko­tūha­la­maṅga­lena suddhiṃ visuddhiṃ parisuddhiṃ muttiṃ
vimuttiṃ parimuttiṃ pahāya jahitvā pajahitvā vinodetvā byantīkaritvā
anabhāvaṃ gametvāti---anekarūpampi pahāya sabbaṃ.

[]{#63 .sc}[]{#p_25Cn_661 .ms}**Taṇhaṃ pariññāya anāsavāse, ahampi te
oghatiṇṇāti brūmī**ti. **Taṇhā**ti rūpataṇhā saddataṇhā gandhataṇhā
rasataṇhā ­phoṭṭhab­ba­taṇhā dhammataṇhā. **Taṇhaṃ pariññāyā**ti taṇhaṃ
tīhi pariññāhi parijānitvā---ñātapariññāya, [tīraṇa­pariñ­ñāya]{#note479
.var title="tiraṇa­pariñ­ñāya (s1, s2)"}, pahāna­pariñ­ñāya. Katamā
ñātapariññā? Taṇhaṃ jānāti---ayaṃ rūpataṇhā, ayaṃ saddataṇhā, ayaṃ
gandhataṇhā, ayaṃ rasataṇhā, ayaṃ ­phoṭṭhab­ba­taṇhā, ayaṃ dhammataṇhāti
jānāti passati---ayaṃ ñātapariññā.

[]{#64 .sc}[]{#p_25Cn_662 .ms}Katamā tīraṇapariññā? Evaṃ ñātaṃ katvā
taṇhaṃ [tīreti]{#note480 .var title="tireti (s1, s2)"} aniccato dukkhato
rogato gaṇḍato sallato aghato ābādhato parato palokato ītito upaddavato
bhayato upasaggato calato pabhaṅguto addhuvato atāṇato aleṇato asaraṇato
asaraṇībhūtato rittato tucchato suññato anattato ādīnavato
vipari­ṇāma­dhammato asārakato aghamūlato vadhakato vibhavato sāsavato
saṅkhatato mārāmisato jātidhammato jarādhammato byādhidhammato
maraṇadhammato soka­pari­deva­duk­kha­do­manas­supāyā­sa­dhammato
saṃ­kile­sa­dham­mato samudayato atthaṅgamato assādato ādīnavato
nissaraṇato tīreti---ayaṃ tīraṇapariññā.

[]{#65 .sc}[]{#p_25Cn_663 .ms}Katamā pahānapariññā? Evaṃ tīrayitvā
taṇhaṃ pajahati vinodeti byantīkaroti anabhāvaṃ gameti---ayaṃ
pahānapariññā.

[]{#66 .sc}[]{#p_25Cn_664 .ms}**Taṇhaṃ pariññāyā**ti taṇhaṃ imāhi tīhi
pariññāhi parijānitvā. **Anāsavā**ti cattāro āsavā---kāmāsavo,
bhavāsavo, diṭṭhāsavo, avijjāsavo. Yesaṃ ime āsavā pahīnā ucchinnamūlā
tālāvatthukatā anabhāvaṃkatā āyatiṃ anuppādadhammā, te vuccanti anāsavā
arahanto khīṇāsavā. **Taṇhaṃ pariññāya anāsavāse, ahampi te
oghatiṇṇā**ti. **Brūmī**ti ye taṇhaṃ pariññāya anāsavā, ahampi te
kāmoghaṃ tiṇṇā bhavoghaṃ tiṇṇā diṭṭhoghaṃ tiṇṇā avijjoghaṃ tiṇṇā
sabba­saṃ­sā­rapa­thaṃ tiṇṇā uttiṇṇā nitthiṇṇā atikkantā samatikkantā
vītivattāti brūmi vadāmīti---taṇhaṃ pariññāya anāsavāse, ahampi te
oghatiṇṇāti brūmi. Tenāha so brāhmaṇo---

> []{#67 .sc}[]{#p_25Cn_665 .ms}"Etābhinandāmi vaco mahesino,\
> Sukittitaṃ gotama­nūpadhī­kaṃ;\
> Ye sīdha diṭṭhaṃ va sutaṃ mutaṃ vā,\
> Sīlabbataṃ vāpi pahāya sabbaṃ.
>
> []{#68 .sc}[]{#p_25Cn_666 .ms}Anekarūpampi pahāya sabbaṃ,\
> Taṇhaṃ pariññāya anāsavāse;\
> Ahampi te oghatiṇṇāti brūmī"ti.

[]{#p_25Cn_667 .ms}Nanda­māṇa­va­pucchā­niddeso sattamo.

Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana
Bunnag Dhamma Society Fund, 2005. Based on the digital edition of the
Chaṭṭha Saṅgāyana published by the Vipassana Research Institute, with
corrections and proofreading by the Dhamma Society.

Prepared for SuttaCentral by [Blake Walshe]{.editor} and [Bhikkhu
Sujato]{.editor}.
:::
:::
