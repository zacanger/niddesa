<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="cnd20">
<article>
<div class="hgroup">
<p class="division">Cūḷaniddesa</p>
<p>Pārā­yana­vagga­niddesa</p>
<p>Pucchāniddesa</p>
<h1>16. Piṅgi­yamā­ṇa­va­pucchā­niddesa</h1>
</div>
<blockquote class="gatha">
<p><a class="sc" id="1"></a> <a class="ms" id="p_25Cn_997"></a><a class="msdiv" id="msdiv89"></a><strong>Jiṇṇohamasmi abalo <span class="var" title="vivaṇṇo (bj, s1-3)" id="note712">vītavaṇṇo</span></strong>, <strong><span class="gathaQuote">(iccāyasmā piṅgiyo)</span></strong><br>
<strong>Nettā na suddhā savanaṃ na phāsu;</strong><br>
<strong>Māhaṃ nassaṃ momuho <span class="var" title="antarāya (s1-3, mr)" id="note713">antarāva</span>,</strong><br>
<strong>Ācikkha dhammaṃ yamahaṃ vijaññaṃ;</strong><br>
<strong>Jātijarāya idha vippahānaṃ.</strong> (1)</p>
</blockquote>
<p><a class="sc" id="2"></a><a class="ms" id="p_25Cn_998"></a><strong>Jiṇṇohamasmi abalo vītavaṇṇo</strong>ti. <strong>Jiṇṇohamasmī</strong>ti jiṇṇo vuḍḍho mahallako addhagato vayoanuppatto vīsa­vassasa­tiko jātiyā. <strong>Abalo</strong>ti dubbalo appabalo appathāmo. <strong>Vītavaṇṇo</strong>ti vītavaṇṇo vigatavaṇṇo vigac­chi­tavaṇṇo. Yā sā purimā subhā vaṇṇanibhā sā antarahitā, ādīnavo pātubhūtoti—jiṇṇohamasmi abalo vītavaṇṇo.</p>
<p><a class="sc" id="3"></a><a class="ms" id="p_25Cn_999"></a><strong>Iccāyasmā piṅgiyo</strong>ti. <strong>Iccā</strong>ti padasandhi … pe …. <strong>Āyasmā</strong>ti piyavacanaṃ … pe …. <strong>Piṅgiyo</strong>ti tassa brāhmaṇassa nāmaṃ … pe … abhilāpoti—iccāyasmā piṅgiyo.</p>
<p><a class="sc" id="4"></a><a class="ms" id="p_25Cn_1000"></a><strong>Nettā na suddhā savanaṃ na phāsū</strong>ti nettā asuddhā avisuddhā aparisuddhā avodātā. No tathā cakkhunā rūpe passāmīti—nettā na suddhā. <strong>Savanaṃ na phāsū</strong>ti sotaṃ asuddhaṃ avisuddhaṃ aparisuddhaṃ avodātaṃ. No tathā sotena saddaṃ suṇomīti—nettā na suddhā savanaṃ na phāsu.</p>
<p><a class="sc" id="5"></a><a class="ms" id="p_25Cn_1001"></a><strong>Māhaṃ nassaṃ momuho antarāvā</strong>ti. <strong>Māhaṃ nassan</strong>ti māhaṃ nassaṃ māhaṃ vinassaṃ māhaṃ panassaṃ. <strong>Momuho</strong>ti mohamuho avijjāgato aññāṇī avibhāvī duppañño. <strong>Antarāvā</strong>ti tuyhaṃ dhammaṃ diṭṭhiṃ paṭipadaṃ maggaṃ anaññāya anadhigantvā aviditvā appaṭilabhitvā aphassayitvā asacchikaritvā antarāyeva kālaṃ kareyyanti—māhaṃ nassaṃ momuho antarāva.</p>
<p><a class="sc" id="6"></a><a class="ms" id="p_25Cn_1002"></a><strong>Ācikkha dhammaṃ yamahaṃ vijaññan</strong>ti. <strong>Dhamman</strong>ti ādikalyāṇaṃ majjhekalyāṇaṃ pari­yosāna­kal­yāṇaṃ sātthaṃ sabyañjanaṃ kevala­pari­puṇṇaṃ parisuddhaṃ brahmacariyaṃ, cattāro satipaṭṭhāne, cattāro sammappadhāne, cattāro iddhipāde, pañcindriyāni, pañca balāni, satta bojjhaṅge, ariyaṃ aṭṭhaṅgikaṃ maggaṃ, nibbānañca nib­bā­nagā­mi­niñca paṭipadaṃ ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti— ācikkha dhammaṃ. <strong>Yamahaṃ vijaññan</strong>ti yamahaṃ jāneyyaṃ ājāneyyaṃ vijāneyyaṃ paṭivijāneyyaṃ paṭivijjheyyaṃ adhigaccheyyaṃ phasseyyaṃ ­sacchi­karey­yanti—ācikkha dhammaṃ yamahaṃ vijaññaṃ.</p>
<p><a class="sc" id="7"></a><a class="ms" id="p_25Cn_1003"></a><strong>Jātijarāya idha vippahānan</strong>ti idheva jāti­jarā­maraṇassa pahānaṃ vūpasamaṃ paṭinissaggaṃ paṭippas­sad­dhiṃ amataṃ nibbānanti—jātijarāya idha vippahānaṃ. Tenāha so brāhmaṇo—</p>
<blockquote class="gatha">
<p><a class="sc" id="8"></a><a class="ms" id="p_25Cn_1004"></a>“Jiṇṇohamasmi abalo vītavaṇṇo, <span class="gathaQuote">(iccāyasmā piṅgiyo)</span><br>
Nettā na suddhā savanaṃ na phāsu;<br>
Māhaṃ nassaṃ momuho antarāva,<br>
Ācikkha dhammaṃ yamahaṃ vijaññaṃ;<br>
Jātijarāya idha vippahānan”ti.</p>
<p><a class="sc" id="9"></a> <a class="ms" id="p_25Cn_1005"></a><a class="msdiv" id="msdiv90"></a><strong>Disvāna rūpesu vihaññamāne, <span class="gathaQuote">(piṅgiyāti bhagavā)</span></strong><br>
<strong>Ruppanti rūpesu janā pamattā;</strong><br>
<strong>Tasmā tuvaṃ piṅgiya appamatto,</strong><br>
<strong>Jahassu rūpaṃ apunabbhavāya.</strong> (2)</p>
</blockquote>
<p><a class="sc" id="10"></a><a class="ms" id="p_25Cn_1006"></a><strong>Disvāna rūpesu vihaññamāne</strong>ti. <strong>Rūpan</strong>ti cattāro ca mahābhūtā catunnañca mahābhūtānaṃ upādāya rūpaṃ. Sattā rūpahetu rūpappaccayā rūpakāraṇā haññanti vihaññanti upahaññanti <span class="var" title="upaghātayanti (s1-3, mr)" id="note715">upaghātiyanti</span>. Rūpe sati <span class="var" title="vividhā kammakāraṇā (bj) | vividha­kamma­kara­ṇāni (mr)" id="note716">vividha­kamma­kāraṇā</span> kārenti. Kasāhipi tāḷenti, vettehipi tāḷenti, aḍḍha­daṇḍa­kehipi tāḷenti, hatthampi chindanti, pādampi chindanti, hatthapādampi chindanti, kaṇṇampi chindanti, nāsampi chindanti, kaṇṇanāsampi chindanti, bilaṅ­ga­thāli­kampi karonti, saṅ­kha­muṇḍikampi karonti, rāhumukhampi karonti, jotimālikampi karonti, hattha­pajjo­tikampi karonti, eraka­vatti­kampi karonti, cīra­kavāsi­kampi karonti, eṇeyyakampi karonti, baḷi­samaṃ­si­kampi karonti, <span class="var" title="kahāpaṇākampi (bj)" id="note718">kahāpaṇikampi</span> karonti, <span class="var" title="khā­rā­paṭic­chi­kampi (mr)" id="note719">khā­rā­pa­tacchi­kampi</span> karonti, pali­gha­pari­vatti­kampi karonti, <span class="var" title="paḷāla­piṭṭhi­kampi (bj)" id="note720">palāla­pīṭha­kampi</span> karonti, tattenapi telena osiñcanti, sunakhehipi khādāpenti, jīvantampi sūle uttāsenti, asināpi sīsaṃ chindanti. Evaṃ sattā rūpahetu rūpappaccayā rūpakāraṇā haññanti vihaññanti upahaññanti upaghātiyanti. Evaṃ haññamāne vihaññamāne upahaññamāne upaghātiyamāne disvā passitvā tulayitvā tīrayitvā vibhāvayitvā vibhūtaṃ katvāti—disvāna rūpesu vihaññamāne.</p>
<p><a class="sc" id="11"></a><a class="ms" id="p_25Cn_1007"></a><strong>Piṅgiyāti bhagavā</strong>ti. <strong>Piṅgiyā</strong>ti bhagavā taṃ brāhmaṇaṃ nāmena ālapati. <strong>Bhagavā</strong>ti gāra­vādhi­vacana­metaṃ … pe … sacchikā paññatti, yadidaṃ bhagavāti—piṅgiyāti bhagavā.</p>
<p><a class="sc" id="12"></a><a class="ms" id="p_25Cn_1008"></a><strong>Ruppanti rūpesu janā pamattā</strong>ti. <strong>Ruppantī</strong>ti ruppanti kuppanti <span class="var" title="pīḷiyanti (si, s1-3, mr)" id="note721">pīḷayanti</span> ghaṭṭayanti, byādhitā domanassitā honti. Cakkhurogena ruppanti kuppanti pīḷayanti ghaṭṭayanti, byādhitā domanassitā honti. Sotarogena … pe … kāyarogena … pe … ḍaṃsa­ma­kasavā­tātapa­sarīsa­pa­samphas­sehi ruppanti kuppanti pīḷayanti ghaṭṭayanti, byādhitā domanassitā hontīti— ruppanti rūpesu.</p>
<p><a class="sc" id="13"></a><a class="ms" id="p_25Cn_1009"></a>Atha vā cakkhusmiṃ hīyamāne hāyamāne <span class="var" title="vihāyamāne (si, mr)" id="note722">parihāyamāne vemāne</span> vigacchamāne antara­dhāyamāne ruppanti … pe … domanassitā honti. Sotasmiṃ … pe … ghānasmiṃ … jivhāya … kāyasmiṃ … rūpasmiṃ … saddasmiṃ … gandhasmiṃ … rasasmiṃ … phoṭṭhabbasmiṃ … kulasmiṃ … gaṇasmiṃ … āvāsasmiṃ … lābhasmiṃ … yasasmiṃ … pasaṃsāya … sukhasmiṃ … cīvarasmiṃ … piṇḍapātasmiṃ … senāsanasmiṃ … gilāna­pac­ca­ya­bhesaj­ja­parik­khā­ras­miṃ hīyamāne hāyamāne parihāyamāne vemāne vigacchamāne antara­dhāyamāne ruppanti kuppanti pīḷayanti ghaṭṭayanti, byādhitā domanassitā hontīti—evampi ruppanti rūpesu.</p>
<p><a class="sc" id="14"></a><a class="ms" id="p_25Cn_1010"></a><strong>Janā</strong>ti khattiyā ca brāhmaṇā ca vessā ca suddā ca gahaṭṭhā ca pabbajitā ca devā ca manussā ca. <strong>Pamattā</strong>ti pamādo vattabbo kāya­ducca­ritena vā vacī­ducca­ritena vā mano­ducca­ritena vā pañcasu kāmaguṇesu cittassa <span class="var" title="vossaggo (bj, s1-3)" id="note723">vosaggo</span> vosag­gā­nuppadā­naṃ kusalānaṃ vā dhammānaṃ bhāvanāya asakkac­ca­kiriyatā asātac­ca­kiriyatā <span class="var" title="ana­vaṭṭhi­ta­kiriyatā (bj)" id="note724">anaṭṭhi­ta­kiriyatā</span> olīnavuttitā ­nikkhit­tac­chandatā ­nikkhit­ta­dhuratā anāsevanā abhāvanā <span class="var" title="abahulikammaṃ (mr)" id="note725">abahulīkammaṃ</span> anadhiṭṭhānaṃ ananuyogo pamādo. Yo evarūpo pamādo pamajjanā pamajjitattaṃ— ayaṃ vuccati pamādo. Iminā pamādena samannāgatā janā pamattāti—ruppanti rūpesu janā pamattā.</p>
<p><a class="sc" id="15"></a><a class="ms" id="p_25Cn_1011"></a><strong>Tasmā tuvaṃ piṅgiya appamatto</strong>ti. <strong>Tasmā</strong>ti tasmā taṃkāraṇā taṃhetu tappaccayā taṃnidānā evaṃ ādīnavaṃ sampassamāno rūpesūti—tasmā tuvaṃ piṅgiya. <strong>Appamatto</strong>ti sakkaccakārī sātaccakārī … pe … appamādo kusalesu dhammesūti—tasmā tuvaṃ piṅgiya appamatto.</p>
<p><a class="sc" id="16"></a><a class="ms" id="p_25Cn_1012"></a><strong>Jahassu rūpaṃ apunabbhavāyā</strong>ti. <strong>Rūpan</strong>ti cattāro ca mahābhūtā catunnañca mahābhūtānaṃ upādāya rūpaṃ. <strong>Jahassu rūpan</strong>ti jahassu rūpaṃ, pajahassu rūpaṃ, vinodehi rūpaṃ, byantīkarohi rūpaṃ, anabhāvaṃ gamehi rūpaṃ. <strong>Apunabbhavāyā</strong>ti yathā te rūpaṃ idheva nirujjheyya, puna­paṭi­sandhiko bhavo na nibbatteyya kāmadhātuyā vā rūpadhātuyā vā arūpadhātuyā vā, kāmabhave vā rūpabhave vā arūpabhave vā, saññābhave vā asaññābhave vā neva­saññā­nā­saññā­bhave vā, ekavokārabhave vā catuvo­kāra­bhave vā pañca­vo­kāra­bhave vā, puna gatiyā vā upapattiyā vā paṭisandhiyā vā bhave vā saṃsāre vā vaṭṭe vā na janeyya na sañjaneyya na nibbatteyya nābhi­nib­bat­teyya, idheva nirujjheyya vūpasameyya atthaṃ gaccheyya paṭippas­sam­bhey­yāti—jahassu rūpaṃ apunabbhavāya. Tenāha bhagavā—</p>
<blockquote class="gatha">
<p><a class="sc" id="17"></a><a class="ms" id="p_25Cn_1013"></a>“Disvāna rūpesu vihaññamāne, <span class="gathaQuote">(piṅgiyāti bhagavā)</span><br>
Ruppanti rūpesu janā pamattā;<br>
Tasmā tuvaṃ piṅgiya appamatto,<br>
Jahassu rūpaṃ apunabbhavāyā”ti.</p>
<p><a class="sc" id="18"></a> <a class="ms" id="p_25Cn_1014"></a><a class="msdiv" id="msdiv91"></a><strong>Disā catasso vidisā catasso,</strong><br>
<strong>Uddhaṃ adho dasa disā imāyo;</strong><br>
<strong>Na tuyhaṃ adiṭṭhaṃ <span class="var" title="asutāmutaṃ vā (bj, s1-3)" id="note727">asutaṃ amutaṃ</span>,</strong><br>
<strong>Atho aviññātaṃ <span class="var" title="kiñci namatthi (s1-3, c1)" id="note728">kiñcanamatthi</span> loke;</strong><br>
<strong>Ācikkha dhammaṃ yamahaṃ vijaññaṃ,</strong><br>
<strong>Jātijarāya idha vippahānaṃ.</strong> (3)</p>
</blockquote>
<p><a class="sc" id="19"></a><a class="ms" id="p_25Cn_1015"></a><strong>Disā catasso vidisā catasso, uddhaṃ adho dasa disā imāyo</strong>ti dasa disā.</p>
<p><a class="sc" id="20"></a><a class="ms" id="p_25Cn_1016"></a><strong>Na tuyhaṃ adiṭṭhaṃ asutaṃ amutaṃ, atho aviññātaṃ kiñcanamatthi loke</strong>ti na tuyhaṃ adiṭṭhaṃ asutaṃ amutaṃ aviññātaṃ kiñci attattho vā parattho vā ubhayattho vā diṭṭhadhammiko vā attho samparāyiko vā attho uttāno vā attho gambhīro vā attho gūḷho vā attho paṭicchanno vā attho neyyo vā attho nīto vā attho anavajjo vā attho nikkileso vā attho vodāno vā attho paramattho vā attho natthi na atthi na saṃvijjati nupalabbhatīti—na tuyhaṃ adiṭṭhaṃ asutaṃ amutaṃ, atho aviññātaṃ kiñcanamatthi loke.</p>
<p><a class="sc" id="21"></a><a class="ms" id="p_25Cn_1017"></a><strong>Ācikkha dhammaṃ yamahaṃ vijaññan</strong>ti. <strong>Dhamman</strong>ti ādikalyāṇaṃ … pe … nibbānañca nib­bā­nagā­mi­niñca paṭipadaṃ ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi. <strong>Yamahaṃ vijaññan</strong>ti yamahaṃ jāneyyaṃ ājāneyyaṃ vijāneyyaṃ paṭivijāneyyaṃ paṭivijjheyyaṃ adhigaccheyyaṃ phasseyyaṃ ­sacchi­karey­yanti—ācikkha dhammaṃ yamahaṃ vijaññaṃ.</p>
<p><a class="sc" id="22"></a><a class="ms" id="p_25Cn_1018"></a><strong>Jātijarāya idha vippahānan</strong>ti idheva jāti­jarā­maraṇassa pahānaṃ vūpasamaṃ paṭinissaggaṃ paṭippas­sad­dhiṃ amataṃ nibbānanti—jātijarāya idha vippahānaṃ. Tenāha so brāhmaṇo—</p>
<blockquote class="gatha">
<p><a class="sc" id="23"></a><a class="ms" id="p_25Cn_1019"></a>“Disā catasso vidisā catasso,<br>
Uddhaṃ adho dasa disā imāyo;<br>
Na tuyhaṃ adiṭṭhaṃ asutaṃ amutaṃ,<br>
Atho aviññātaṃ kiñcanamatthi loke;<br>
Ācikkha dhammaṃ yamahaṃ vijaññaṃ,<br>
Jātijarāya idha vippahānan”ti.</p>
<p><a class="sc" id="24"></a> <a class="ms" id="p_25Cn_1020"></a><a class="msdiv" id="msdiv92"></a><strong>Taṇhādhipanne manuje pekkhamāno, <span class="gathaQuote">(piṅgiyāti bhagavā)</span></strong><br>
<strong>Santāpajāte jarasā parete;</strong><br>
<strong>Tasmā tuvaṃ piṅgiya appamatto,</strong><br>
<strong>Jahassu taṇhaṃ apunabbhavāya.</strong> (4)</p>
</blockquote>
<p><a class="sc" id="25"></a><a class="ms" id="p_25Cn_1021"></a><strong>Taṇhādhipanne manuje pekkhamāno</strong>ti. <strong>Taṇhā</strong>ti rūpataṇhā … pe … dhammataṇhā. <strong>Taṇhādhipanne</strong>ti <span class="var" title="taṇhāadhipanne (bj, s1-3) | taṇhāya adhipanne (mr)" id="note730">taṇhādhipanne</span> taṇhānuge taṇhānugate taṇhānusaṭe <span class="var" title="taṇhāyāpanne (bj, s1-3)" id="note731">taṇhāya panne</span> paṭipanne abhibhūte ­pariyā­dinna­citte. <strong>Manuje</strong>ti sat­tādhi­vacanaṃ. <strong>Pekkhamāno</strong>ti pekkhamāno dakkhamāno olokayamāno nijjhāyamāno upapa­rikkha­mānoti— taṇhādhipanne manuje pekkhamāno. <strong>Piṅgiyāti bhagavā</strong>ti. <strong>Piṅgiyā</strong>ti bhagavā taṃ brāhmaṇaṃ nāmena ālapati. <strong>Bhagavā</strong>ti gāra­vādhi­vacana­metaṃ … pe … sacchikā paññatti, yadidaṃ bhagavāti—piṅgiyāti bhagavā.</p>
<p><a class="sc" id="26"></a><a class="ms" id="p_25Cn_1022"></a><strong>Santāpajāte jarasā parete</strong>ti. <strong>Santāpajāte</strong>ti jātiyā santāpajāte, jarāya santāpajāte, byādhinā santāpajāte, maraṇena santāpajāte, soka­pari­deva­duk­kha­do­manas­supāyā­sehi santāpajāte, nerayikena dukkhena santāpajāte … pe … diṭṭhib­yasa­nena dukkhena santāpajāte ītijāte upaddavajāte upasaggajāteti—santāpajāte. <strong>Jarasā parete</strong>ti jarāya phuṭṭhe parete samohite samannāgate. Jātiyā anugate jarāya anusaṭe byādhinā abhibhūte maraṇena abbhāhate atāṇe aleṇe asaraṇe asaraṇībhūteti— santāpajāte jarasā parete.</p>
<p><a class="sc" id="27"></a><a class="ms" id="p_25Cn_1023"></a><strong>Tasmā tuvaṃ piṅgiya appamatto</strong>ti. <strong>Tasmā</strong>ti tasmā taṃkāraṇā taṃhetu tappaccayā taṃnidānā evaṃ ādīnavaṃ sampassamāno taṇhāyāti—tasmā tuvaṃ piṅgiya. <strong>Appamatto</strong>ti sakkaccakārī … pe … appamādo kusalesu dhammesūti—tasmā tuvaṃ piṅgiya appamatto.</p>
<p><a class="sc" id="28"></a><a class="ms" id="p_25Cn_1024"></a><strong>Jahassu taṇhaṃ apunabbhavāyā</strong>ti. <strong>Taṇhā</strong>ti rūpataṇhā … pe … dhammataṇhā. <strong>Jahassu taṇhan</strong>ti jahassu taṇhaṃ pajahassu taṇhaṃ vinodehi taṇhaṃ byantīkarohi taṇhaṃ anabhāvaṃ gamehi taṇhaṃ. <strong>Apunabbhavāyā</strong>ti yathā te … pe … puna­paṭi­sandhiko bhavo na nibbatteyya kāmadhātuyā vā rūpadhātuyā vā arūpadhātuyā vā, kāmabhave vā rūpabhave vā arūpabhave vā, saññābhave vā asaññābhave vā neva­saññā­nā­saññā­bhave vā, ekavokārabhave vā catuvo­kāra­bhave vā pañca­vo­kāra­bhave vā, punagatiyā vā upapattiyā vā paṭisandhiyā vā bhave vā saṃsāre vā vaṭṭe vā na janeyya na sañjaneyya na nibbatteyya nābhi­nib­bat­teyya, idheva nirujjheyya vūpasameyya atthaṃ gaccheyya paṭippas­sam­bhey­yāti—jahassu taṇhaṃ apunabbhavāya. Tenāha bhagavā—</p>
<blockquote class="gatha">
<p><a class="sc" id="29"></a><a class="ms" id="p_25Cn_1025"></a>“Taṇhādhipanne manuje pekkhamāno, <span class="gathaQuote">(piṅgiyāti bhagavā)</span><br>
Santāpajāte jarasā parete;<br>
Tasmā tuvaṃ piṅgiya appamatto,<br>
Jahassu taṇhaṃ apunabbhavāyā”ti.</p>
</blockquote>
<p><a class="sc" id="30"></a><a class="ms" id="p_25Cn_1026"></a>Saha gāthā­pari­yosānā ye te brāhmaṇena saddhiṃ ekacchandā ekapayogā ekādhippāyā ekavāsa­na­vāsitā, tesaṃ aneka­pāṇa­sahas­sā­naṃ virajaṃ vītamalaṃ dhammacakkhuṃ udapādi—“yaṃ kiñci samuda­ya­dhammaṃ sabbaṃ taṃ nirodhadhamman”ti. Tassa ca brāhmaṇassa virajaṃ vītamalaṃ dhammacakkhuṃ udapādi—“yaṃ kiñci samuda­ya­dhammaṃ sabbaṃ taṃ nirodhadhamman”ti. Saha dhamma­cak­khussa paṭilābhā ajina­jaṭā­vāka­cīra­tidaṇ­ḍa­ka­maṇḍa­lu­kesā ca massū ca antarahitā bhaṇḍu­kāsāya­vat­thava­sano saṅghā­ṭi­patta­cīvara­dharo anvat­tha­paṭi­pattiyā pañjaliko bhagavantaṃ namassamāno nisinno hoti—“satthā me, bhante, bhagavā, sāvakohamasmī”ti.</p>
<p class="endsutta"><a class="ms" id="p_25Cn_1027"></a><span class="var" title="piṅ­giya­māṇava­ka­pañhā­niddeso (s1-3) | siṅgiyapañhaṃ (mr)" id="note732">Piṅgi­yamā­ṇa­va­pucchā­niddeso</span> soḷasamo.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
