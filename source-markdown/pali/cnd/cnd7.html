<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="cnd7">
<article>
<div class="hgroup">
<p class="division">Cūḷaniddesa</p>
<p>Pārā­yana­vagga­niddesa</p>
<p>Pucchāniddesa</p>
<h1>3. Puṇṇa­kamā­ṇa­va­pucchā­niddesa</h1>
</div>
<blockquote class="gatha">
<p><a class="sc" id="1"></a> <a class="ms" id="p_25Cn_293"></a><a class="msdiv" id="msdiv12"></a><strong>Anejaṃ mūladassāviṃ, <span class="gathaQuote">(iccāyasmā puṇṇako)</span></strong><br>
<strong>Atthi pañhena āgamaṃ;</strong><br>
<strong>Kiṃnissitā isayo manujā,</strong><br>
<strong>Khattiyā brāhmaṇā devatānaṃ;</strong><br>
<strong>Yañña­makappa­yiṃsu puthūdha loke,</strong><br>
<strong>Pucchāmi taṃ bhagavā brūhi metaṃ.</strong> (1)</p>
</blockquote>
<p><a class="sc" id="2"></a><a class="ms" id="p_25Cn_294"></a><strong>Anejaṃ mūladassāvin</strong>ti ejā vuccati taṇhā. Yo rāgo sārāgo … pe … abhijjhā lobho akusalamūlaṃ sā ejā taṇhā buddhassa bhagavato pahīnā ucchinnamūlā tālāvatthukatā <span class="var" title="anābhāvakatā (bj) | anabhāvaṅgatā (s1-3)" id="note179">anabhāvaṃkatā</span> āyatiṃ anuppādadhammā. Tasmā buddho anejo. Ejāya pahīnattā anejo. Bhagavā lābhepi na iñjati, alābhepi na iñjati, yasepi na iñjati, ayasepi na iñjati, pasaṃsāyapi na iñjati, nindāyapi na iñjati, sukhepi na iñjati, dukkhepi na iñjati na calati na vedhati nappavedhatīti—anejaṃ. <strong>Mūladassāvin</strong>ti bhagavā mūladassāvī hetudassāvī nidānadassāvī sam­bha­va­dassāvī pabhavadassāvī samuṭṭhā­na­dassāvī āhāradassāvī āramma­ṇa­dassāvī paccayadassāvī samuda­ya­dassāvī.</p>
<p><a class="sc" id="3"></a><a class="ms" id="p_25Cn_295"></a>Tīṇi akusalamūlāni—lobho akusalamūlaṃ, doso akusalamūlaṃ, moho akusalamūlaṃ.</p>
<p><a class="sc" id="4"></a><a class="ms" id="p_25Cn_296"></a>Vuttañhetaṃ bhagavatā—“ tīṇimāni, bhikkhave, nidānāni kammānaṃ samudayāya. Katamāni tīṇi? Lobho nidānaṃ kammānaṃ samudayāya, doso nidānaṃ kammānaṃ samudayāya, moho nidānaṃ kammānaṃ samudayāya. Na, bhikkhave, lobhajena kammena dosajena kammena mohajena kammena devā paññāyanti, manussā paññāyanti, yā vā panaññāpi kāci sugatiyo. Atha kho, bhikkhave, lobhajena kammena dosajena kammena mohajena kammena nirayo paññāyati, tiracchānayoni paññāyati, pettivisayo paññāyati, yā vā panaññāpi kāci duggatiyo niraye tiracchā­na­yoniyā pettivisaye atta­bhā­vā­bhi­nib­bat­tiyā”. Imāni tīṇi akusa­la­mūlā­nīti bhagavā jānāti passati. Evampi bhagavā mūladassāvī … pe … samuda­ya­dassāvī. Tīṇi kusalamūlāni— alobho kusalamūlaṃ, adoso kusalamūlaṃ, amoho kusalamūlaṃ.</p>
<p><a class="sc" id="5"></a><a class="ms" id="p_25Cn_297"></a>Vuttañhetaṃ bhagavatā—“tīṇimāni … pe … na, bhikkhave, alobhajena kammena adosajena kammena amohajena kammena nirayo paññāyati, tiracchānayoni paññāyati, pettivisayo paññāyati, yā vā panaññāpi kāci duggatiyo. Atha kho, bhikkhave, alobhajena kammena adosajena kammena amohajena kammena devā paññāyanti, manussā paññāyanti, yā vā panaññāpi kāci sugatiyo deve ca manusse ca atta­bhā­vā­bhi­nib­bat­tiyā”. Imāni tīṇi kusalamūlānīti bhagavā jānāti passati. Evampi bhagavā mūladassāvī … pe … samuda­ya­dassāvī.</p>
<p><a class="sc" id="6"></a><a class="ms" id="p_25Cn_298"></a>Vuttañhetaṃ bhagavatā—“ ye keci, bhikkhave, dhammā akusalā akusalabhāgiyā akusa­la­pak­khikā sabbe te avijjāmūlakā avijjā­samo­saraṇā avijjā­samug­ghātā”. Sabbe te samugghātaṃ gacchantīti bhagavā jānāti passati. Evampi bhagavā mūladassāvī … pe … samuda­ya­dassāvī.</p>
<p><a class="sc" id="7"></a><a class="ms" id="p_25Cn_299"></a>Vuttañhetaṃ bhagavatā—“ ye keci, bhikkhave, dhammā kusalā kusalabhāgiyā kusalapakkhikā, sabbe te appamādamūlakā appa­māda­samo­saraṇā. Appamādo tesaṃ dhammānaṃ aggamakkhāyatī”ti bhagavā jānāti passati. Evampi bhagavā mūladassāvī … pe … samuda­ya­dassāvī.</p>
<p><a class="sc" id="8"></a><a class="ms" id="p_25Cn_300"></a>Atha vā bhagavā jānāti passati. “Avijjā mūlaṃ saṅkhārānaṃ, saṅkhārā mūlaṃ viññāṇassa, viññāṇaṃ mūlaṃ nāmarūpassa, nāmarūpaṃ mūlaṃ saḷāyatanassa, saḷāyatanaṃ mūlaṃ phassassa, phasso mūlaṃ vedanāya, vedanā mūlaṃ taṇhāya, taṇhā mūlaṃ upādānassa, upādānaṃ mūlaṃ bhavassa, bhavo mūlaṃ jātiyā, jāti mūlaṃ jarāmaraṇassā”ti—bhagavā jānāti passati. Evampi bhagavā mūladassāvī … pe … samuda­ya­dassāvī.</p>
<p><a class="sc" id="9"></a><a class="ms" id="p_25Cn_301"></a>Atha vā bhagavā jānāti passati. “Cakkhu mūlaṃ cakkhurogānaṃ, sotaṃ mūlaṃ sotarogānaṃ, ghānaṃ mūlaṃ ghānarogānaṃ, jivhā mūlaṃ jivhārogānaṃ, kāyo mūlaṃ kāyarogānaṃ, mano mūlaṃ cetasikānaṃ dukkhānan”ti—bhagavā jānāti passati. Evampi bhagavā mūladassāvī hetudassāvī nidānadassāvī sam­bha­va­dassāvī pabhavadassāvī samuṭṭhā­na­dassāvī āhāradassāvī āramma­ṇa­dassāvī paccayadassāvī samuda­ya­dassā­vīti—anejaṃ mūladassāvī.</p>
<p><a class="sc" id="10"></a><a class="ms" id="p_25Cn_302"></a><strong>Iccāyasmā puṇṇako</strong>ti <strong>iccā</strong>ti padasandhi … pe … āyasmā puṇṇako.</p>
<p><a class="sc" id="11"></a><a class="ms" id="p_25Cn_303"></a><strong>Atthi pañhena āgaman</strong>ti <span class="var" title="pañhatthikāmhā āgatā (s1-3)" id="note184">pañhena atthiko āgatomhi</span>, pañhaṃ pucchitukāmo āgatomhi, pañhaṃ sotukāmo āgatomhīti—evampi atthi pañhena āgamaṃ. Atha vā pañhatthikānaṃ pañhaṃ pucchi­tukā­mānaṃ pañhaṃ sotukāmānaṃ āgamanaṃ abhikkamanaṃ upasaṅkamanaṃ payirupāsanaṃ atthīti—evampi atthi pañhena āgamaṃ. Atha vā pañhāgamo tuyhaṃ atthi, tvampi pahu tvamasi alamatto. Mayā pucchitaṃ kathetuṃ visajjetuṃ vahassetaṃ <span class="var" title="vissajjetu ... (bj) | visajjetuṃ sandassetuṃ bhaṇitunti (s1-3)" id="note185">bhāranti</span>—evampi atthi pañhena āgamaṃ.</p>
<p><a class="sc" id="12"></a><a class="ms" id="p_25Cn_304"></a><strong>Kiṃ nissitā isayo manujā</strong>ti kiṃ nissitā āsitā allīnā upagatā ajjhositā adhimuttā. <strong>Isayo</strong>ti isināmakā ye keci isipabbajjaṃ pabbajitā ājīvakā nigaṇṭhā jaṭilā tāpasā. <strong>Manujā</strong>ti manussā vuccantīti—kiṃ nissitā isayo manujā.</p>
<p><a class="sc" id="13"></a><a class="ms" id="p_25Cn_305"></a><strong>Khattiyā brāhmaṇā devatānan</strong>ti. <strong>Khattiyā</strong>ti ye keci khattiyajātikā. <strong>Brāhmaṇā</strong>ti ye keci bhovādikā. <strong>Devatānan</strong>ti ājīva­ka­sāvakā­naṃ ājīvakā devatā, nigaṇ­ṭha­sāvakā­naṃ nigaṇṭhā devatā, jaṭila­sāvakā­naṃ jaṭilā devatā, parib­bāja­ka­sāvakā­naṃ paribbājakā devatā, <span class="var" title="avarud­dha­kasāva­kānaṃ avaruddhakā (bj, s1-3)" id="note186">avi­ruddha­kasāva­kānaṃ aviruddhakā</span> devatā, hatthi­vatikā­naṃ hatthī devatā, assavatikānaṃ assā devatā, govatikānaṃ gāvo devatā, kukku­ra­vatikā­naṃ kukkurā devatā, kākavatikānaṃ kākā devatā, vāsu­deva­vatikā­naṃ vāsudevo devatā, bala­deva­vatikā­naṃ baladevo devatā, puṇṇa­bhadda­vatikā­naṃ puṇṇabhaddo devatā, maṇibhad­da­vatikā­naṃ maṇibhaddo devatā, aggivatikānaṃ aggi devatā, nāgavatikānaṃ nāgā devatā, supaṇ­ṇa­vatikā­naṃ supaṇṇā devatā, yak­kha­vatikā­naṃ yakkhā devatā, asuravatikānaṃ asurā devatā, gandhab­ba­vatikā­naṃ gandhabbā devatā, ­mahārā­ja­vatikā­naṃ mahārājāno devatā, candavatikānaṃ cando devatā, sūriya­vatikā­naṃ sūriyo devatā, indavatikānaṃ indo devatā, brahma­vatikā­naṃ brahmā devatā, devavatikānaṃ devo devatā, disāvatikānaṃ disā devatā, ye yesaṃ dakkhiṇeyyā te tesaṃ devatāti—khat­tiyab­rāhmaṇā devatānaṃ.</p>
<p><a class="sc" id="14"></a><a class="ms" id="p_25Cn_306"></a><strong>Yañña­makappa­yiṃsu puthūdha loke</strong>ti <strong>yaññaṃ</strong> vuccati deyyadhammo cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­raṃ annaṃ pānaṃ vatthaṃ yānaṃ <span class="var" title="mālāgandhaṃ vilepanaṃ (s1-3)" id="note187">mālā­gandha­vi­lepa­naṃ</span> sey­yāvasa­tha­padī­peyyaṃ. <strong>Yañña­makappa­yiṃsū</strong>ti yepi yaññaṃ esanti gavesanti pariyesanti cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­raṃ annaṃ pānaṃ vatthaṃ yānaṃ mālā­gandha­vi­lepa­naṃ sey­yāvasa­tha­padī­peyyaṃ, tepi yaññaṃ kappenti. Yepi yaññaṃ abhi­saṅ­kha­ronti cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­raṃ annaṃ pānaṃ … pe … sey­yāvasa­tha­padī­peyyaṃ, tepi yaññaṃ kappenti. Yepi yaññaṃ denti yajanti pariccajanti cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­raṃ annaṃ pānaṃ … pe … sey­yāvasa­tha­padī­peyyaṃ, tepi yaññaṃ kappenti. <strong>Puthū</strong>ti yaññā vā ete puthū, <span class="var" title="yaññayajakā (s1-3)" id="note188">yaññayājakā</span> vā ete puthū, dakkhiṇeyyā vā ete puthū. Kathaṃ yaññā vā ete puthū? <span class="var" title="bahukā (bj)" id="note189">Bahukānaṃ</span> ete yaññā cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khārā annaṃ pānaṃ vatthaṃ yānaṃ mālaṃ gandhaṃ vilepanaṃ sey­yāvasa­tha­padī­peyyaṃ—evaṃ yaññā vā ete puthū.</p>
<p><a class="sc" id="15"></a><a class="ms" id="p_25Cn_307"></a>Kathaṃ yaññayājakā vā ete puthū? Bahukā ete yaññayājakā khattiyā ca brāhmaṇā ca vessā ca suddā ca gahaṭṭhā ca pabbajitā ca devā ca manussā ca—evaṃ yaññayājakā vā ete puthū.</p>
<p><a class="sc" id="16"></a><a class="ms" id="p_25Cn_308"></a>Kathaṃ dakkhiṇeyyā vā ete puthū? Bahukā ete dakkhiṇeyyā puthū samaṇabrāhmaṇā <span class="var" title="... vaṇib­baka­yāvakā (bj) | yācaka­vaṇib­baka­sāvakā (s1-3)" id="note190">kapa­ṇaddhi­ka­vanib­baka­yācakā</span>—evaṃ dakkhiṇeyyā vā ete puthū. <strong>Idha loke</strong>ti manussaloketi yañña­makappa­yiṃsu—puthūdha loke.</p>
<p><a class="sc" id="17"></a><a class="ms" id="p_25Cn_309"></a><strong>Pucchāmi taṃ bhagavā brūhi metan</strong>ti. <strong>Pucchā</strong>ti tisso pucchā—adiṭṭhajotanā pucchā, diṭṭha­saṃ­sandanā pucchā, vimaticchedanā pucchā. Katamā adiṭṭhajotanā pucchā? Pakatiyā lakkhaṇaṃ aññātaṃ hoti adiṭṭhaṃ atulitaṃ atīritaṃ avibhūtaṃ avibhāvitaṃ, tassa ñāṇāya dassanāya tulanāya <span class="var" title="tīraṇāya vibhāvanāya (bj) | tiraṇāya ­vibhā­va­nat­thāya vibhūtatthāya (s1-3)" id="note192">tīraṇāya vibhūtatthāya ­vibhā­va­nat­thāya</span> pañhaṃ pucchati—ayaṃ adiṭṭhajotanā pucchā.</p>
<p><a class="sc" id="18"></a><a class="ms" id="p_25Cn_310"></a>Katamā diṭṭha­saṃ­sandanā pucchā? Pakatiyā lakkhaṇaṃ ñātaṃ hoti diṭṭhaṃ tulitaṃ tīritaṃ vibhūtaṃ vibhāvitaṃ. Aññehi paṇḍitehi saddhiṃ saṃ­sanda­nat­thāya pañhaṃ pucchati—ayaṃ diṭṭha­saṃ­sandanā pucchā.</p>
<p><a class="sc" id="19"></a><a class="ms" id="p_25Cn_311"></a>Katamā vimaticchedanā pucchā? Pakatiyā <span class="var" title="saṃsayaṃ pakkhanno (s1-3)" id="note193">­saṃsa­ya­pak­khando</span> hoti vimati­pak­khando dveḷhakajāto—“evaṃ nu kho, na nu kho, kiṃ nu kho, kathaṃ nu kho”ti. So vimatic­cheda­nat­thāya pañhaṃ pucchati—ayaṃ vimaticchedanā pucchā. Imā tisso pucchā.</p>
<p><a class="sc" id="20"></a><a class="ms" id="p_25Cn_312"></a>Aparāpi tisso pucchā—manussapucchā, amanussapucchā, nimmitapucchā. Katamā manussapucchā? Manussā buddhaṃ bhagavantaṃ upasaṅkamitvā pucchanti, bhikkhū pucchanti, bhikkhuniyo pucchanti, upāsakā pucchanti, upāsikāyo pucchanti, rājāno pucchanti, khattiyā pucchanti, brāhmaṇā pucchanti, vessā pucchanti, suddā pucchanti, gahaṭṭhā pucchanti, pabbajitā pucchanti—ayaṃ manussapucchā.</p>
<p><a class="sc" id="21"></a><a class="ms" id="p_25Cn_313"></a>Katamā amanussapucchā? Amanussā buddhaṃ bhagavantaṃ upasaṅkamitvā pañhaṃ pucchanti, nāgā pucchanti, supaṇṇā pucchanti, yakkhā pucchanti, asurā pucchanti, gandhabbā pucchanti, mahārājāno pucchanti, indā pucchanti, brahmāno pucchanti, devatāyo pucchanti—ayaṃ amanussapucchā.</p>
<p><a class="sc" id="22"></a><a class="ms" id="p_25Cn_314"></a>Katamā nimmitapucchā? Yaṃ bhagavā rūpaṃ abhinimmināti manomayaṃ sab­baṅ­gapaccaṅ­gaṃ ahīnindriyaṃ, so nimmito buddhaṃ bhagavantaṃ upasaṅkamitvā pañhaṃ pucchati; bhagavā <span class="var" title="vissajjeti (bj, mr)" id="note194">visajjeti</span>—ayaṃ nimmitapucchā. Imā tisso pucchā.</p>
<p><a class="sc" id="23"></a><a class="ms" id="p_25Cn_315"></a>Aparāpi tisso pucchā—attatthapucchā, paratthapucchā, ubhayat­tha­pucchā. Aparāpi tisso pucchā—diṭṭha­dham­mikat­tha­pucchā, sam­parā­yikat­tha­pucchā, paramat­tha­pucchā. Aparāpi tisso pucchā—anavajjat­tha­pucchā, nikkilesat­tha­pucchā, vodānat­tha­pucchā. Aparāpi tisso pucchā—atītapucchā, anāgatapucchā, ­pac­cup­pan­na­pucchā. Aparāpi tisso pucchā—ajjhattapucchā, bahiddhāpucchā, ajjhat­ta­bahid­dhā­pucchā. Aparāpi tisso pucchā—kusalapucchā, akusalapucchā, abyākatapucchā. Aparāpi tisso pucchā—khandhapucchā, dhātupucchā, āyatanapucchā. Aparāpi tisso pucchā—sati­paṭṭhā­na­pucchā, sammap­pa­dhā­na­pucchā, iddhi­pāda­pucchā. Aparāpi tisso pucchā—indriyapucchā, balapucchā, boj­jhaṅ­ga­pucchā. Aparāpi tisso pucchā—maggapucchā, phalapucchā, nibbānapucchā.</p>
<p><a class="sc" id="24"></a><a class="ms" id="p_25Cn_316"></a><strong>Pucchāmi tan</strong>ti pucchāmi taṃ yācāmi taṃ ajjhesāmi taṃ pasādemi taṃ “kathayassu me”ti pucchāmi taṃ. <strong>Bhagavā</strong>ti gāra­vādhi­vacana­metaṃ … pe … sacchikā paññatti—yadidaṃ bhagavāti. <strong>Brūhi metan</strong>ti brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—pucchāmi taṃ bhagavā brūhi metaṃ. Tenāha so brāhmaṇo—</p>
<blockquote class="gatha">
<p><a class="sc" id="25"></a><a class="ms" id="p_25Cn_317"></a>“Anejaṃ mūladassāviṃ, <span class="gathaQuote">(iccāyasmā puṇṇako)</span><br>
Atthi pañhena āgamaṃ;<br>
Kiṃ nissitā isayo manujā,<br>
Khattiyā brāhmaṇā devatānaṃ;<br>
Yañña­makappa­yiṃsu puthūdha loke,<br>
Pucchāmi taṃ bhagavā brūhi metan”ti.</p>
<p><a class="sc" id="26"></a> <a class="ms" id="p_25Cn_318"></a><a class="msdiv" id="msdiv13"></a><strong>Ye kecime isayo manujā, <span class="gathaQuote">(puṇṇakāti bhagavā)</span></strong><br>
<strong>Khattiyā brāhmaṇā devatānaṃ;</strong><br>
<strong>Yañña­makappa­yiṃsu puthūdha loke,</strong><br>
<strong><span class="var" title="asiṃsamānā (bj) | āsiṃsamānā (s1-3, pts1)" id="note196">Āsīsamānā</span> puṇṇaka <span class="var" title="itthabhāvaṃ (bj, mr) | itthataṃ (s1-3)" id="note197">itthattaṃ</span>;</strong><br>
<strong>Jaraṃ sitā yañña­makappa­yiṃsu.</strong> (2)</p>
</blockquote>
<p><a class="sc" id="27"></a><a class="ms" id="p_25Cn_319"></a><strong>Ye kecime isayo manujā</strong>ti. <strong>Ye kecī</strong>ti sabbena sabbaṃ sabbathā sabbaṃ asesaṃ nissesaṃ <span class="var" title="­pariyā­dāya­vacana­metaṃ (s1-3)" id="note198">­pariyā­diyana­vacana­metaṃ</span>—ye kecīti. <strong>Isayo</strong>ti isināmakā ye keci isipabbajjaṃ pabbajitā ājīvakā nigaṇṭhā jaṭilā tāpasā. <strong>Manujā</strong>ti manussā vuccantīti—ye kecime isayo manujā puṇṇakāti bhagavā.</p>
<p><a class="sc" id="28"></a><a class="ms" id="p_25Cn_320"></a><strong>Khattiyā brāhmaṇā devatānan</strong>ti. <strong>Khattiyā</strong>ti ye keci khattiyajātikā. <strong>Brāhmaṇā</strong>ti ye keci bhovādikā. <strong>Devatānan</strong>ti ājīva­ka­sāvakā­naṃ ājīvakā devatā … pe … disāvatikānaṃ disā devatā. Ye yesaṃ dakkhiṇeyyā, te tesaṃ devatāti—khattiyā brāhmaṇā devatānaṃ.</p>
<p><a class="sc" id="29"></a><a class="ms" id="p_25Cn_321"></a><strong>Yañña­makappa­yiṃsu puthūdha loke</strong>ti. <strong>Yaññaṃ</strong> vuccati deyyadhammo cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­raṃ annaṃ pānaṃ … pe … sey­yāvasa­tha­padī­peyyaṃ. <strong>Yañña­makappa­yiṃsū</strong>ti yepi yaññaṃ esanti gavesanti pariyesanti … pe … sey­yāvasa­tha­padī­peyyaṃ, tepi yaññaṃ kappenti. <strong>Puthū</strong>ti yaññā vā ete puthū, yaññayājakā vā ete puthū, dakkhiṇeyyā vā ete puthū … pe … evaṃ dakkhiṇeyyā vā ete puthū. <strong>Idha loke</strong>ti manussaloketi yañña­makappa­yiṃsu—puthūdha loke.</p>
<p><a class="sc" id="30"></a><a class="ms" id="p_25Cn_322"></a><strong>Āsīsamānā puṇṇaka itthattan</strong>ti. <strong>Āsīsamānā</strong>ti rūpapaṭilābhaṃ āsīsamānā, sadda­paṭi­lābhaṃ āsīsamānā, gandha­paṭi­lābhaṃ āsīsamānā, rasapaṭilābhaṃ āsīsamānā, ­phoṭṭhab­ba­paṭi­lābhaṃ āsīsamānā, putta­paṭi­lābhaṃ āsīsamānā, dārapaṭilābhaṃ āsīsamānā, dhana­paṭi­lābhaṃ āsīsamānā, yasapaṭilābhaṃ āsīsamānā, issa­riya­paṭi­lābhaṃ āsīsamānā, khat­tiya­ma­hāsā­la­kule atta­bhāva­paṭi­lābhaṃ āsīsamānā, brāhma­ṇa­ma­hāsā­la­kule atta­bhāva­paṭi­lābhaṃ āsīsamānā, gaha­pati­ma­hāsā­la­kule atta­bhāva­paṭi­lābhaṃ āsīsamānā, <span class="var" title="cātum­mahārā­jikesu (bj, s1-3, pts1)" id="note199">­cātuma­hārā­jikesu</span> devesu atta­bhāva­paṭi­lābhaṃ āsīsamānā, tāvatiṃsesu devesu yāmesu devesu tusitesu devesu nimmānaratīsu devesu ­paranim­mita­vasavat­tīsu devesu brahmakāyikesu devesu atta­bhāva­paṭi­lābhaṃ āsīsamānā icchamānā sādiyamānā patthayamānā pihayamānā abhi­jappa­mānāti āsīsamānā.</p>
<p><a class="sc" id="31"></a><a class="ms" id="p_25Cn_323"></a><strong>Puṇṇaka itthattan</strong>ti ettha atta­bhā­vā­bhi­nib­bat­tiṃ āsīsamānā ettha khat­tiya­ma­hāsā­la­kule atta­bhā­vā­bhi­nib­bat­tiṃ āsīsamānā … pe … ettha brahmakāyikesu devesu atta­bhā­vā­bhi­nib­bat­tiṃ āsīsamānā icchamānā sādiyamānā patthayamānā pihayamānā abhi­jappa­mānāti āsīsamānā—puṇṇaka itthattaṃ.</p>
<p><a class="sc" id="32"></a><a class="ms" id="p_25Cn_324"></a><strong>Jaraṃ sitā yañña­makappa­yiṃsū</strong>ti jarānissitā byādhinissitā maraṇanissitā soka­pari­deva­duk­kha­do­manas­supāyā­sa­nissitā. Yadeva te jātinissitā tadeva te jarānissitā. Yadeva te jarānissitā tadeva te byādhinissitā. Yadeva te byādhinissitā tadeva te maraṇanissitā. Yadeva te maraṇanissitā tadeva te soka­pari­deva­duk­kha­do­manas­supāyā­sa­nissitā. Yadeva te soka­pari­deva­duk­kha­do­manas­supāyā­sa­nissitā tadeva te gatinissitā. Yadeva te gatinissitā tadeva te upapat­ti­nissitā. Yadeva te upapat­ti­nissitā tadeva te paṭi­sandhi­nissitā. Yadeva te paṭi­sandhi­nissitā tadeva te bhavanissitā. Yadeva te bhavanissitā tadeva te saṃsāranissitā. Yadeva te saṃsāranissitā tadeva te vaṭṭanissitā allīnā upagatā ajjhositā adhimuttāti—jaraṃ sitā yañña­makappa­yiṃsu. Tenāha bhagavā—</p>
<blockquote class="gatha">
<p><a class="sc" id="33"></a><a class="ms" id="p_25Cn_325"></a>“Ye kecime isayo manujā, <span class="gathaQuote">(puṇṇakāti bhagavā)</span><br>
Khattiyā brāhmaṇā devatānaṃ;<br>
Yañña­makappa­yiṃsu puthūdha loke,<br>
Āsīsamānā puṇṇaka itthattaṃ;<br>
Jaraṃ sitā yañña­makappa­yiṃsū”ti.</p>
<p><a class="sc" id="34"></a> <a class="ms" id="p_25Cn_326"></a><a class="msdiv" id="msdiv14"></a><strong>Ye kecime isayo manujā, <span class="gathaQuote">(iccāyasmā puṇṇako)</span></strong><br>
<strong>Khattiyā brāhmaṇā devatānaṃ;</strong><br>
<strong><span class="var" title="yañ­ñamakap­piṃsu (s1-3)" id="note201">Yañña­makappa­yiṃsu</span> puthūdha loke,</strong><br>
<strong><span class="var" title="kaccissu (s1-3 ^snp5.4#1139 [Puṇṇa­kamā­ṇava­pucchā])" id="note202">Kaccisu</span> te bhagavā yaññapathe appamattā;</strong><br>
<strong><span class="var" title="atāru (bj, c1)" id="note203">Atāruṃ</span> jātiñca jarañca mārisa,</strong><br>
<strong>Pucchāmi taṃ bhagavā brūhi metaṃ.</strong> (3)</p>
</blockquote>
<p><a class="sc" id="35"></a><a class="ms" id="p_25Cn_327"></a><strong>Ye kecime isayo manujā</strong>ti. <strong>Ye kecī</strong>ti … pe ….</p>
<p><a class="sc" id="36"></a><a class="ms" id="p_25Cn_328"></a><strong>Kaccisu te bhagavā yaññapathe appamattā</strong>ti. <strong>Kaccisū</strong>ti saṃsayapucchā vimatipucchā dveḷhakapucchā anekaṃsapucchā—“evaṃ nu kho, na nu kho, kiṃ nu kho, kathaṃ nu kho”ti—kaccisu. <strong>Te</strong>ti yaññayājakā vuccanti. <strong>Bhagavā</strong>ti gāra­vādhi­vacanaṃ … pe … sacchikā paññatti, yadidaṃ bhagavāti—kaccisu te bhagavā. <strong>Yaññapathe appamattā</strong>ti yaññoyeva vuccati yaññapatho. Yathā ariyamaggo ariyapatho devamaggo devapatho brahmamaggo brahmapatho, evameva yaññoyeva vuccati yaññapatho. <strong>Appamattā</strong>ti <span class="var" title="yepi yaññapathe (bj)" id="note204">yaññapathe</span> appamattā sakkaccakārino sātaccakārino aṭṭhitakārino anolīnavuttino anikkhit­tac­chandā anikkhit­ta­dhurā taccaritā tabbahulā taggarukā tanninnā <span class="var" title="tapponā (bj)" id="note205">tappoṇā</span> tappabbhārā tadadhimuttā tadadhipa­teyyāti—tepi yaññapathe appamattā. Yepi yaññaṃ esanti gavesanti pariyesanti cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­raṃ annaṃ pānaṃ … pe … sey­yāvasa­tha­padī­peyyaṃ sakkaccakārino … pe … tadadhipateyyā, tepi yaññapathe appamattā. Yepi yaññaṃ abhi­saṅ­kha­ronti cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­raṃ annaṃ pānaṃ … pe … sey­yāvasa­tha­padī­peyyaṃ sakkaccakārino … pe … tadadhipateyyā, tepi yaññapathe appamattā. Yepi yaññaṃ denti yajanti pariccajanti cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­raṃ annaṃ pānaṃ … pe … sey­yāvasa­tha­padī­peyyaṃ sakkaccakārino … pe … tadadhipateyyā, tepi yaññapathe appamattāti—kaccisu te bhagavā yaññapathe appamattā.</p>
<p><a class="sc" id="37"></a><a class="ms" id="p_25Cn_329"></a><strong>Atāruṃ jātiñca jarañca mārisā</strong>ti <span class="var" title="jāti­jarā­maraṇaṃ (bj, s1-3)" id="note206">jarāmaraṇaṃ</span> atariṃsu uttariṃsu patariṃsu samatikkamiṃsu vītivattiṃsu. <strong>Mārisā</strong>ti piyavacanaṃ garuvacanaṃ sagāra­va­sappa­tis­sādhi­vacana­metaṃ mārisāti—atāru jātiñca jarañca mārisa.</p>
<p><a class="sc" id="38"></a><a class="ms" id="p_25Cn_330"></a><strong>Pucchāmi taṃ bhagavā brūhi metan</strong>ti. <strong>Pucchāmi tan</strong>ti pucchāmi taṃ yācāmi taṃ ajjhesāmi taṃ pasādemi taṃ kathayassu meti— pucchāmi taṃ. <strong>Bhagavā</strong>ti gāra­vādhi­vacanaṃ … pe … sacchikā paññatti—yadidaṃ bhagavāti. <strong>Brūhi metan</strong>ti brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—pucchāmi taṃ bhagavā brūhi metaṃ. Tenāha so brāhmaṇo—</p>
<blockquote class="gatha">
<p><a class="sc" id="39"></a><a class="ms" id="p_25Cn_331"></a>“Ye kecime isayo manujā, <span class="gathaQuote">(iccāyasmā puṇṇako)</span><br>
Khattiyā brāhmaṇā devatānaṃ;<br>
Yañña­makappa­yiṃsu puthūdha loke,<br>
Kaccisu te bhagavā yaññapathe appamattā;<br>
Atāruṃ jātiñca jarañca mārisa,<br>
Pucchāmi taṃ bhagavā brūhi metan”ti.</p>
<p><a class="sc" id="40"></a> <a class="ms" id="p_25Cn_332"></a><a class="msdiv" id="msdiv15"></a><strong><span class="var" title="āsiṃsanti (bj, s1-3)" id="note208">Āsīsanti</span> thomayanti abhijappanti juhanti, <span class="gathaQuote">(puṇṇakāti bhagavā)</span></strong><br>
<strong>Kāmā­bhi­jappanti paṭicca lābhaṃ;</strong><br>
<strong>Te yājayogā bhavarāgarattā,</strong><br>
<strong>Nātariṃsu jātijaranti brūmi.</strong> (4)</p>
</blockquote>
<p><a class="sc" id="41"></a><a class="ms" id="p_25Cn_333"></a><strong>Āsīsanti thomayanti abhijappanti juhantī</strong>ti. <strong>Āsīsantī</strong>ti rūpapaṭilābhaṃ āsīsanti, sadda­paṭi­lābhaṃ āsīsanti, gandha­paṭi­lābhaṃ āsīsanti, rasapaṭilābhaṃ āsīsanti, ­phoṭṭhab­ba­paṭi­lābhaṃ āsīsanti, putta­paṭi­lābhaṃ āsīsanti, dārapaṭilābhaṃ āsīsanti, dhana­paṭi­lābhaṃ āsīsanti, yasapaṭilābhaṃ āsīsanti, issa­riya­paṭi­lābhaṃ āsīsanti, khat­tiya­ma­hāsā­la­kule atta­bhāva­paṭi­lābhaṃ āsīsanti, brāhma­ṇa­ma­hāsā­la­kule … pe … gaha­pati­ma­hāsā­la­kule atta­bhāva­paṭi­lābhaṃ āsīsanti, ­cātuma­hārā­jikesu devesu … pe … brahmakāyikesu devesu atta­bhāva­paṭi­lābhaṃ āsīsanti icchanti sādiyanti patthayanti pihayantīti—āsīsanti.</p>
<p><a class="sc" id="42"></a><a class="ms" id="p_25Cn_334"></a><strong>Thomayantī</strong>ti yaññaṃ vā thomenti phalaṃ vā thomenti <span class="var" title="dakkhiṇeyyaṃ (s1-3)" id="note209">dakkhiṇeyye</span> vā thomenti. Kathaṃ yaññaṃ thomenti? Suciṃ <span class="var" title="piyaṃ dinnaṃ (s1-3)" id="note210">dinnaṃ</span>, manāpaṃ dinnaṃ, paṇītaṃ dinnaṃ, kālena dinnaṃ, kappiyaṃ dinnaṃ, viceyya dinnaṃ, anavajjaṃ dinnaṃ, abhiṇhaṃ dinnaṃ dadaṃ cittaṃ pasāditanti—thomenti kittenti vaṇṇenti pasaṃsanti. Evaṃ yaññaṃ thomenti.</p>
<p><a class="sc" id="43"></a><a class="ms" id="p_25Cn_335"></a>Kathaṃ phalaṃ thomenti? Itonidānaṃ rūpapaṭilābho bhavissati … pe … brahmakāyikesu devesu atta­bhāva­paṭi­lābho bhavissatīti—thomenti kittenti vaṇṇenti pasaṃsanti. Evaṃ phalaṃ thomenti.</p>
<p><a class="sc" id="44"></a><a class="ms" id="p_25Cn_336"></a>Kathaṃ dakkhiṇeyye thomenti? Dakkhiṇeyyā jātisampannā gottasampannā ajjhāyakā mantadharā tiṇṇaṃ vedānaṃ pāragū sanighaṇ­ḍu­keṭu­bhānaṃ ­sāk­kha­rap­pa­bhe­dā­naṃ itihā­sa­pañca­mānaṃ padakā veyyākaraṇā lokāyata­ma­hāpuri­sa­lak­kha­ṇesu anavayāti, vītarāgā vā rāgavinayāya vā paṭipannā, vītadosā vā dosavinayāya vā paṭipannā, vītamohā vā mohavinayāya vā paṭipannā, saddhāsampannā sīlasampannā samā­dhi­sam­pannā paññāsampannā vimutti­sam­pannā vimutti­ñāṇadas­sana­sam­pannāti— thomenti kittenti vaṇṇenti pasaṃsanti. Evaṃ dakkhiṇeyye thomentīti—āsīsanti thomayanti.</p>
<p><a class="sc" id="45"></a><a class="ms" id="p_25Cn_337"></a><strong>Abhijappantī</strong>ti rūpapaṭilābhaṃ abhijappanti, sadda­paṭi­lābhaṃ abhijappanti, gandha­paṭi­lābhaṃ abhijappanti, rasapaṭilābhaṃ abhijappanti … pe … brahmakāyikesu devesu atta­bhāva­paṭi­lābhaṃ abhijappantīti—āsīsanti thomayanti abhijappanti. <strong>Juhantī</strong>ti juhanti denti yajanti pariccajanti cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­raṃ annaṃ pānaṃ vatthaṃ yānaṃ mālā­gandha­vi­lepa­naṃ sey­yāvasa­tha­padī­peyyanti—āsīsanti thomayanti abhijappanti juhanti puṇṇakāti bhagavā.</p>
<p><a class="sc" id="46"></a><a class="ms" id="p_25Cn_338"></a><strong>Kāmā­bhi­jappanti paṭicca lābhan</strong>ti rūpapaṭilābhaṃ paṭicca kāme abhijappanti, sadda­paṭi­lābhaṃ paṭicca kāme abhijappanti … pe … brahmakāyikesu devesu atta­bhāva­paṭi­lābhaṃ paṭicca kāme abhijappanti pajappantīti—kāmā­bhi­jappanti paṭicca lābhaṃ.</p>
<p><a class="sc" id="47"></a><a class="ms" id="p_25Cn_339"></a><strong>Te yājayogā bhavarāgarattā nātariṃsu jātijaranti brūmī</strong>ti <strong>te</strong>ti yaññayājakā vuccanti, <strong>yājayogā</strong>ti yājayogesu yuttā payuttā āyuttā samāyuttā taccaritā tabbahulā taggarukā tanninnā tappoṇā tappabbhārā tadadhimuttā tadadhipa­teyyāti—te yājayogā, <strong>bhavarāgarattā</strong>ti bhavarāgo vuccati yo bhavesu bhavacchando bhavarāgo bhavanandī bhavataṇhā bhavasineho bhavapariḷāho bhavamucchā bhavajjhosānaṃ. Bhavarāgena bhavesu rattā giddhā <span class="var" title="gathitā (bj)" id="note211">gadhitā</span> mucchitā <span class="var" title="ajjhopannā (bj, s1-3)" id="note212">ajjhosannā</span> laggā laggitā palibuddhāti—te yājayogā bhavarāgarattā.</p>
<p><a class="sc" id="48"></a><a class="ms" id="p_25Cn_340"></a><strong>Nātariṃsu jātijaranti brūmī</strong>ti te yājayogā bhavarāgarattā jāti­jarā­maraṇaṃ nātariṃsu na uttariṃsu na patariṃsu na samatikkamiṃsu na vītivattiṃsu, jātijarāmaraṇā anikkhantā anissaṭā anatikkantā asamatikkantā avītivattā anto­jāti­jarāma­raṇe parivattanti anto­saṃsā­ra­pathe parivattanti. Jātiyā anugatā jarāya anusaṭā byādhinā abhibhūtā maraṇena abbhāhatā atāṇā aleṇā asaraṇā asaraṇībhūtāti; brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti—te yājayogā bhavarāgarattā nātariṃsu jātijaranti brūmi. Tenāha bhagavā—</p>
<blockquote class="gatha">
<p><a class="sc" id="49"></a><a class="ms" id="p_25Cn_341"></a>“Āsīsanti thomayanti abhijappanti juhanti, <span class="gathaQuote">(puṇṇakāti bhagavā)</span><br>
Kāmā­bhi­jappanti paṭicca lābhaṃ;<br>
Te yājayogā bhavarāgarattā,<br>
Nātariṃsu jātijaranti brūmī”ti.</p>
<p><a class="sc" id="50"></a> <a class="ms" id="p_25Cn_342"></a><a class="msdiv" id="msdiv16"></a><strong>Te ce nātariṃsu yājayogā, <span class="gathaQuote">(iccāyasmā puṇṇako)</span></strong><br>
<strong>Yaññehi jātiñca jarañca mārisa;</strong><br>
<strong>Atha ko carahi deva­manus­sa­loke,</strong><br>
<strong>Atāri jātiñca jarañca mārisa;</strong><br>
<strong>Pucchāmi taṃ bhagavā brūhi metaṃ.</strong> (5)</p>
</blockquote>
<p><a class="sc" id="51"></a><a class="ms" id="p_25Cn_343"></a><strong>Te ce nātariṃsu yājayogā</strong>ti te yaññayājakā yājayogā bhavarāgarattā jāti­jarā­maraṇaṃ nātariṃsu na uttariṃsu na patariṃsu na samatikkamiṃsu na vītivattiṃsu, jātijarāmaraṇā anikkhantā anissaṭā anatikkantā asamatikkantā avītivattā anto­jāti­jarāma­raṇe parivattanti anto­saṃsā­ra­pathe parivattanti. Jātiyā anugatā jarāya anusaṭā byādhinā abhibhūtā maraṇena abbhāhatā atāṇā aleṇā asaraṇā asaraṇībhūtāti—te ce nātariṃsu yājayogā.</p>
<p><a class="sc" id="52"></a><a class="ms" id="p_25Cn_344"></a><strong>Iccāyasmā puṇṇako</strong>ti. Iccāti padasandhi … pe … āyasmā puṇṇako.</p>
<p><a class="sc" id="53"></a><a class="ms" id="p_25Cn_345"></a><strong>Yaññehi jātiñca jarañca mārisā</strong>ti. <strong>Yaññehī</strong>ti yaññehi pahūtehi yaññehi vividhehi yaññehi puthūhi. <strong>Mārisā</strong>ti piyavacanaṃ garuvacanaṃ sagāra­va­sappa­tis­sādhi­vacana­metaṃ mārisāti—yaññehi jātiñca jarañca mārisa.</p>
<p><a class="sc" id="54"></a><a class="ms" id="p_25Cn_346"></a><strong>Atha ko carahi deva­manus­sa­loke, atāri jātiñca jarañca mārisā</strong>ti atha ko eso sadevake loke samārake sabrahmake ­sassama­ṇab­rāhma­ṇiyā pajāya sade­va­manus­sāya jāti­jarā­maraṇaṃ atari uttari patari samatikkami <span class="var" title="vītivatti (mr)" id="note214">vītivattayi</span>. <strong>Mārisā</strong>ti piyavacanaṃ garuvacanaṃ sagāra­va­sappa­tis­sādhi­vacana­metaṃ mārisāti—atha ko carahi deva­manus­sa­loke, atāri jātiñca jarañca mārisa.</p>
<p><a class="sc" id="55"></a><a class="ms" id="p_25Cn_347"></a><strong>Pucchāmi taṃ bhagavā brūhi metan</strong>ti. <strong>Pucchāmi tan</strong>ti pucchāmi taṃ yācāmi taṃ ajjhesāmi taṃ pasādemi taṃ kathayassu metanti— pucchāmi taṃ. <strong>Bhagavā</strong>ti gāra­vādhi­vacanaṃ … pe … sacchikā paññatti—yadidaṃ bhagavāti. <strong>Brūhi metan</strong>ti brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—pucchāmi taṃ bhagavā brūhi metaṃ. Tenāha so brāhmaṇo—</p>
<blockquote class="gatha">
<p><a class="sc" id="56"></a><a class="ms" id="p_25Cn_348"></a>“Te ce nātariṃsu yājayogā, <span class="gathaQuote">(iccāyasmā puṇṇako)</span><br>
Yaññehi jātiñca jarañca mārisa;<br>
Atha ko carahi deva­manus­sa­loke,<br>
Atāri jātiñca jarañca mārisa;<br>
Pucchāmi taṃ bhagavā brūhi metan”ti.</p>
<p><a class="sc" id="57"></a> <a class="ms" id="p_25Cn_349"></a><a class="msdiv" id="msdiv17"></a><strong>Saṅkhāya <span class="var" title="lokasmiṃ (bj, s1-3, mr)" id="note216">lokasmi</span> <span class="var" title="parovarāni (bj)" id="note217">paroparāni</span>, <span class="gathaQuote">(puṇṇakāti bhagavā)</span></strong><br>
<strong>Yassiñjitaṃ natthi kuhiñci loke;</strong><br>
<strong>Santo vidhūmo anīgho nirāso,</strong><br>
<strong>Atāri so jātijaranti brūmi.</strong> (6)</p>
</blockquote>
<p><a class="sc" id="58"></a><a class="ms" id="p_25Cn_350"></a><strong>Saṅkhāya lokasmi paroparānī</strong>ti saṅkhā vuccati ñāṇaṃ yā paññā pajānanā … pe … amoho dhammavicayo sammādiṭṭhi. <strong>Paroparānī</strong>ti<span class="var" title=" etthantare pāṭho syā1-3 potthakesu" id="note218"><strong>oraṃ</strong> vuccati sakattabhāvo, <strong>paraṃ</strong> vuccati parattabhāvo <strong>oraṃ</strong> vuccati sakarū­pa­veda­nā­saññā­saṅ­khā­ra­viñ­ñā­ṇaṃ, <span class="var" title="oparaṃ (?)" id="note219">paraṃ</span> vuccati pararū­pa­veda­nā­saññā­saṅ­khā­ra­viñ­ñā­ṇaṃ; oraṃ vuccati cha ajjhattikāni āyatanāni, paraṃ vuccati cha bāhirāni āyatanāni</span>. <span class="var" title="opāraṃ (s1-3)" id="note221">Oraṃ</span> vuccati manussaloko, paraṃ vuccati devaloko; oraṃ vuccati kāmadhātu, paraṃ vuccati rūpadhātu arūpadhātu; oraṃ vuccati kāmadhātu rūpadhātu, paraṃ vuccati arūpadhātu. <strong>Saṅkhāya lokasmi paroparānī</strong>ti paroparāni aniccato saṅkhāya dukkhato rogato gaṇḍato … pe … nissaraṇato saṅkhāya jānitvā tulayitvā tīrayitvā vibhāvayitvā vibhūtaṃ katvāti—saṅkhāya lokasmi paroparāni. <strong>Puṇṇakāti bhagavā</strong>ti. <strong>Puṇṇakā</strong>ti bhagavā taṃ brāhmaṇaṃ nāmena ālapati. <strong>Bhagavā</strong>ti gāra­vādhi­vacana­metaṃ … pe … yadidaṃ bhagavāti—puṇṇakāti bhagavā.</p>
<p><a class="sc" id="59"></a><a class="ms" id="p_25Cn_351"></a><strong>Yassiñjitaṃ natthi kuhiñci loke</strong>ti. <strong>Yassā</strong>ti arahato khīṇāsavassa. <strong>Iñjitan</strong>ti taṇhiñjitaṃ diṭṭhiñjitaṃ māniñjitaṃ kilesiñjitaṃ kāmiñjitaṃ. Yassime iñjitā natthi na santi na saṃvijjanti nupalabbhanti, pahīnā samucchinnā vūpasantā paṭipassaddhā abhab­bup­pat­tikā ñāṇagginā daḍḍhā. <strong>Kuhiñcī</strong>ti kuhiñci kismiñci katthaci ajjhattaṃ vā bahiddhā vā ajjhat­ta­bahid­dhā vā. <strong>Loke</strong>ti apāyaloke … pe … āyatanaloketi—yassiñjitaṃ natthi kuhiñci loke.</p>
<p><a class="sc" id="60"></a><a class="ms" id="p_25Cn_352"></a><strong>Santo vidhūmo anīgho nirāso, atāri so jātijaranti brūmī</strong>ti. <strong>Santo</strong>ti rāgassa santattā santo, dosassa … pe … mohassa … kodhassa … upanāhassa … makkhassa … sabbā­kusa­lābhi­saṅ­khā­rā­naṃ santattā samitattā vūpasamitattā <span class="var" title="nijjhātattā (mr)" id="note223">vijjhātattā</span> nibbutattā vigatattā paṭi­passad­dhattā santo upasanto vūpasanto nibbuto paṭi­passad­dhoti santo; <strong>vidhūmo</strong>ti kāyaduccaritaṃ vidhūmitaṃ vidhamitaṃ sositaṃ visositaṃ <span class="var" title="byantikataṃ (mr)" id="note224">byantīkataṃ</span>, vacīduccaritaṃ … pe … manoduccaritaṃ vidhūmitaṃ vidhamitaṃ sositaṃ visositaṃ byantīkataṃ, rāgo … doso … moho vidhūmito vidhamito sosito visosito byantīkato, kodho … upanāho … makkho … paḷāso … issā … macchariyaṃ … māyā … sāṭheyyaṃ … thambho … sārambho … māno … atimāno … mado … pamādo … sabbe kilesā sabbe duccaritā sabbe darathā sabbe pariḷāhā sabbe santāpā sab­bā­kusa­lā­bhi­saṅ­khārā vidhūmitā vidhamitā sositā visositā byantīkatā. Atha vā kodho vuccati dhūmo—</p>
<blockquote class="gatha">
<p><a class="sc" id="61"></a> <a class="ms" id="p_25Cn_353"></a>Māno hi te brāhmaṇa khāribhāro,<br>
Kodho dhūmo <span class="var" title="gammani (s1-3)" id="note226">bhasmani</span> mosavajjaṃ;<br>
Jivhā sujā <span class="var" title="tapparassa (s1-3)" id="note227">hadayaṃ</span> jotiṭṭhānaṃ,<br>
Attā sudanto purisassa joti.</p>
</blockquote>
<p><a class="sc" id="62"></a><a class="ms" id="p_25Cn_354"></a>Api ca dasahākārehi kodho jāyati—anatthaṃ me acarīti kodho jāyati, anatthaṃ me caratīti kodho jāyati, anatthaṃ me carissatīti kodho jāyati, piyassa me manāpassa anatthaṃ acari, anatthaṃ carati, anatthaṃ carissatīti kodho jāyati, appiyassa me amanāpassa atthaṃ acari, atthaṃ carati, atthaṃ carissatīti kodho jāyati, aṭṭhāne vā pana kodho jāyati. Yo evarūpo cittassa āghāto paṭighāto paṭighaṃ paṭivirodho kopo pakopo sampakopo doso padoso sampadoso cittassa <span class="var" title="vyāpatti (bj)" id="note229">byāpatti</span> manopadoso kodho kujjhanā kujjhitattaṃ doso dussanā dussitattaṃ byāpatti byāpajjanā byāpajjitattaṃ virodho paṭivirodho caṇḍikkaṃ <span class="var" title="assuropo (s1-3)" id="note230">asuropo</span> anattamanatā cittassa—ayaṃ vuccati kodho.</p>
<p><a class="sc" id="63"></a><a class="ms" id="p_25Cn_355"></a>Api ca kodhassa adhi­matta­parit­tatā veditabbā. Atthi <span class="var" title="kiñci (mr)" id="note231">kañci</span> kālaṃ kodho cittā­vi­lakara­ṇa­matto hoti, na ca tāva mukha­kulāna­vikulāno hoti. Atthi kañci kālaṃ kodho mukha­kulāna­vikulā­namatto hoti, na ca tāva hanusañcopano hoti. Atthi kañci kālaṃ kodho hanu­sañ­co­pa­na­matto hoti, na ca tāva <span class="var" title="pharusavācaṃ nicchārano (bj) | ­pharu­sa­vāca­nicchā­raṇo (s1-3)" id="note232">pharusavācaṃ nicchāraṇo</span> hoti. Atthi kañci kālaṃ kodho pharusavācaṃ ­nicchā­raṇa­matto hoti, na ca tāva disā­vidisā­nuvi­lokano hoti. Atthi kañci kālaṃ kodho disā­vidisā­nu­vi­loka­na­matto hoti, na ca tāva daṇḍa­sattha­parāma­sano hoti. Atthi kañci kālaṃ kodho daṇḍa­sattha­parāma­sa­na­matto hoti, na ca tāva daṇḍa­sattha­abbhuk­kiraṇo hoti. Atthi kañci kālaṃ kodho daṇḍa­sattha­abbhuk­kira­ṇa­matto hoti, na ca tāva daṇḍa­sattha­abhi­nipā­tano hoti. Atthi kañci kālaṃ kodho daṇḍa­sattha­abhi­nipā­ta­namatto hoti, na ca tāva chinna­vicchin­na­karaṇo hoti. Atthi kañci kālaṃ kodho chinna­vicchin­na­karaṇa­matto hoti, na ca tāva sam­bhañ­jana­pali­bhañ­jano hoti. Atthi kañci kālaṃ kodho sam­bhañ­jana­pali­bhañ­jana­matto hoti, na ca tāva aṅga­maṅga­apa­kaḍḍhano hoti. Atthi kañci kālaṃ kodho aṅga­maṅga­apa­kaḍḍha­na­matto hoti, na ca tāva <span class="var" title="jīvitapanāsano (s1-3)" id="note233">jīvitāvoropano</span> hoti. Atthi kañci kālaṃ kodho jīvitā­vo­ropa­na­matto hoti, na ca tāva sabba­cāga­paric­cā­gāya saṇṭhito hoti. Yato kodho paraṃ puggalaṃ ghātetvā attānaṃ ghāteti, ettāvatā kodho para­mussada­gato parama­ve­pulla­patto hoti. Yassa so hoti kodho pahīno samucchinno vūpasanto paṭipassaddho abhab­bup­pat­tiko ñāṇagginā daḍḍho, so vuccati—vidhūmo.</p>
<p><a class="sc" id="64"></a><a class="ms" id="p_25Cn_356"></a>Kodhassa pahīnattā vidhūmo, kodhavatthussa pariññātattā vidhūmo, kodhahetussa pariññātattā vidhūmo, kodhahetussa upacchinnattā vidhūmo.</p>
<p><a class="sc" id="65"></a><a class="ms" id="p_25Cn_357"></a><strong>Anīgho</strong>ti rāgo nīgho, doso nīgho, moho nīgho, kodho nīgho, upanāho nīgho … pe … sab­bā­kusa­lā­bhi­saṅ­khārā nīghā. Yassete nīghā pahīnā samucchinnā vūpasantā paṭipassaddhā abhab­bup­pat­tikā ñāṇagginā daḍḍhā, so vuccati anīgho.</p>
<p><a class="sc" id="66"></a><a class="ms" id="p_25Cn_358"></a><strong>Nirāso</strong>ti <strong>āsā</strong> vuccati taṇhā. Yo rāgo sārāgo … pe … abhijjhā lobho akusalamūlaṃ. Yassesā āsā taṇhā pahīnā samucchinnā vūpasantā paṭipassaddhā abhab­bup­pat­tikā ñāṇagginā daḍḍhā, so vuccati nirāso. <strong>Jātī</strong>ti yā tesaṃ tesaṃ sattānaṃ tamhi tamhi sattanikāye jāti sañjāti okkanti abhinibbatti khandhānaṃ pātubhāvo āyatanānaṃ paṭilābho. <strong>Jarā</strong>ti yā tesaṃ tesaṃ sattānaṃ tamhi tamhi sattanikāye jarā jīraṇatā khaṇḍiccaṃ pāliccaṃ valittacatā āyuno saṃhāni indriyānaṃ paripāko. <strong>Santo vidhūmo anīgho nirāso, atāri so jātijaranti brūmī</strong>ti yo santo ca vidhūmo ca anīgho ca nirāso ca, so jāti­jarā­maraṇaṃ atari uttari patari samatikkami vītivattayīti brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti—santo vidhūmo anīgho nirāso, atāri so jātijaranti brūmi. Tenāha bhagavā—</p>
<blockquote class="gatha">
<p><a class="sc" id="67"></a><a class="ms" id="p_25Cn_359"></a>“Saṅkhāya lokasmi paroparāni, <span class="gathaQuote">(puṇṇakāti bhagavā)</span><br>
Yassiñjitaṃ natthi kuhiñci loke;<br>
Santo vidhūmo anīgho nirāso,<br>
Atāri so jātijaranti brūmī”ti.</p>
</blockquote>
<p><a class="sc" id="68"></a><a class="ms" id="p_25Cn_360"></a>Saha­gāthā­pari­yosānā … pe … pañjaliko bhagavantaṃ namassamāno nisinno hoti— “satthā me, bhante, bhagavā, sāvakohamasmī”ti.</p>
<p class="endsutta"><a class="ms" id="p_25Cn_361"></a>Puṇṇa­kamā­ṇa­va­pucchā­niddeso tatiyo.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
