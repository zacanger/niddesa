::: {#text lang="pi"}
::: {#cnd16 .section .sutta}
::: {.hgroup}
Cūḷaniddesa

Pārā­yana­vagga­niddesa

Pucchāniddesa

# 12. Bhadrā­vu­dhamā­ṇa­va­pucchā­niddesa
:::

> []{#1 .sc} []{#p_25Cn_793 .ms}[]{#msdiv70 .msdiv}**Okañjahaṃ
> taṇhacchidaṃ anejaṃ, [(iccāyasmā bhadrāvudho)]{.gathaQuote}**\
> **Nandiñjahaṃ oghatiṇṇaṃ vimuttaṃ;**\
> **Kappañjahaṃ abhiyāce sumedhaṃ,**\
> **Sutvāna nāgassa [apanamissanti]{#note545 .var
> title="apagamissanti (mr)"} ito.** (1)

[]{#2 .sc}[]{#p_25Cn_794 .ms}**Okañjahaṃ taṇhacchidaṃ anejan**ti.
**Okañjahan**ti rūpadhātuyā yo chando yo rāgo yā nandī yā taṇhā ye
[upayupādānā]{#note546 .var
title="upayūpādānā (bj) | upāyupādānā (s1-3, c1)"} cetaso
adhiṭṭhā­nābhini­ve­sā­nusayā, te buddhassa bhagavato pahīnā
ucchinnamūlā tālāvatthukatā [anabhāvaṃkatā]{#note547 .var
title="anabhāvaṃgatā (bj, s1-3)"} āyatiṃ anuppādadhammā. Tasmā buddho
okañjaho. Vedanādhātuyā ... pe ... saññādhātuyā ... saṅ­khā­ra­dhātuyā
... viññāṇadhātuyā yo chando yo rāgo yā nandī yā taṇhā ye upayupādānā
cetaso adhiṭṭhā­nābhini­ve­sā­nusayā, te buddhassa bhagavato pahīnā
ucchinnamūlā tālāvatthukatā anabhāvaṃkatā āyatiṃ anuppādadhammā. Tasmā
buddho okañjaho.

[]{#3 .sc}[]{#p_25Cn_795 .ms}**Taṇhacchidan**ti. **Taṇhā**ti rūpataṇhā
... pe ... dhammataṇhā. Sā taṇhā buddhassa bhagavato chinnā ucchinnā
samucchinnā vūpasantā paṭippassaddhā abhab­bup­pat­tikā ñāṇagginā
daḍḍhā. Tasmā buddho taṇhacchido. **Anejo**ti **ejā** vuccati taṇhā. Yo
rāgo sārāgo ... pe ... abhijjhā lobho akusalamūlaṃ. Sā ejā taṇhā
buddhassa bhagavato pahīnā ucchinnamūlā tālāvatthukatā anabhāvaṃkatā
āyatiṃ anuppādadhammā. Tasmā buddho anejo. Ejāya pahīnattā anejo bhagavā
lābhepi na iñjati, alābhepi na iñjati, yasepi na iñjati, ayasepi na
iñjati, pasaṃsāyapi na iñjati, nindāyapi na iñjati, sukhepi na iñjati,
dukkhepi na iñjati na calati na vedhati na pavedhati na sampavedhatīti.
Tasmā buddho anejoti---okañjahaṃ taṇhacchidaṃ anejaṃ. **Iccāyasmā
bhadrāvudho**ti. **Iccā**ti padasandhi ... pe ... **āyasmā**ti,
piyavacanaṃ ... pe ... **bhadrāvudho**ti tassa brāhmaṇassa nāmaṃ ... pe
... abhilāpoti---iccāyasmā bhadrāvudho.

[]{#4 .sc}[]{#p_25Cn_796 .ms}**Nandiñjahaṃ oghatiṇṇaṃ vimuttan**ti nandī
vuccati taṇhā. Yo rāgo sārāgo ... pe ... abhijjhā lobho akusalamūlaṃ. Sā
nandī sā taṇhā buddhassa bhagavato pahīnā ucchinnamūlā tālāvatthukatā
anabhāvaṃkatā āyatiṃ anuppādadhammā. Tasmā buddho nandiñjaho.
**Oghatiṇṇan**ti bhagavā kāmoghaṃ tiṇṇo bhavoghaṃ tiṇṇo diṭṭhoghaṃ tiṇṇo
avijjoghaṃ tiṇṇo [sabba­saṃ­sā­rapa­thaṃ]{#note548 .var
title="sabbaṃ saṃsārapathaṃ (s1-3)"} tiṇṇo uttiṇṇo nitthiṇṇo atikkanto
samatikkanto vītivatto. So vutthavāso ciṇṇacaraṇo ... pe ...
jāti­maraṇa­saṃsāro natthi tassa punabbhavoti--- nandiñjahaṃ oghatiṇṇaṃ.
**Vimuttan**ti bhagavato rāgā cittaṃ muttaṃ vimuttaṃ suvimuttaṃ, dosā
cittaṃ ... mohā cittaṃ ... pe ... sab­bā­kusa­lā­bhi­saṅ­khā­rehi cittaṃ
muttaṃ vimuttaṃ suvimuttanti--- nandiñjahaṃ oghatiṇṇaṃ vimuttaṃ.

[]{#5 .sc}[]{#p_25Cn_797 .ms}**Kappañjahaṃ abhiyāce sumedhan**ti.
**Kappā**ti dve kappā---taṇhākappo ca diṭṭhikappo ca ... pe ... ayaṃ
taṇhākappo ... pe ... ayaṃ diṭṭhikappo. Buddhassa bhagavato taṇhākappo
pahīno diṭṭhikappo paṭinissaṭṭho. Taṇhākappassa pahīnattā diṭṭhikappassa
paṭi­nissaṭ­ṭhattā tasmā buddho kappañjaho. **Abhiyāce**ti yācāmi
abhiyācāmi ajjhesāmi sādiyāmi patthayāmi pihayāmi jappāmi abhijappāmi.
**[Sumedhā]{#note549 .var title="sumedhanti medhā (bj, s1-3)"}** vuccati
paññā. Yā paññā pajānanā ... pe ... amoho dhammavicayo sammādiṭṭhi.
Bhagavā imāya medhāya paññāya upeto samupeto upāgato samupāgato upapanno
[samupapanno]{#note550 .var title="sampanno (bj)"} samannāgato. Tasmā
buddho sumedhoti---kappañjahaṃ abhiyāce sumedhaṃ.

[]{#6 .sc}[]{#p_25Cn_798 .ms}**Sutvāna nāgassa apanamissanti ito**ti.
**Nāgassā**ti nāgo. Bhagavā āguṃ na karotīti nāgo, na gacchatīti nāgo,
na āgacchatīti nāgo ... pe ... evaṃ bhagavā na gacchatīti nāgo.
**Sutvāna nāgassa apanamissanti ito**ti tuyhaṃ vacanaṃ byappathaṃ
desanaṃ anusāsanaṃ anusiṭṭhaṃ sutvā suṇitvā uggahetvā upadhārayitvā
upalakkhayitvā ito apanamissanti vajissanti pakkamissanti disāvidisaṃ
gamissantīti---sutvāna nāgassa apanamissanti ito. Tenāha so brāhmaṇo---

> []{#7 .sc}[]{#p_25Cn_799 .ms}"Okañjahaṃ taṇhacchidaṃ anejaṃ,
> [(iccāyasmā bhadrāvudho)]{.gathaQuote}\
> Nandiñjahaṃ oghatiṇṇaṃ vimuttaṃ;\
> Kappañjahaṃ abhiyāce sumedhaṃ,\
> Sutvāna nāgassa apanamissanti ito"ti.
>
> []{#8 .sc} []{#p_25Cn_800 .ms}[]{#msdiv71 .msdiv}**Nānājanā janapadehi
> saṅgatā,**\
> **Tava vīra vākyaṃ abhikaṅkhamānā;**\
> **Tesaṃ tuvaṃ sādhu viyākarohi,**\
> **Tathā hi te vidito esa dhammo.** (2)

[]{#9 .sc}[]{#p_25Cn_801 .ms}**Nānājanā janapadehi saṅgatā**ti.
**Nānājanā**ti khattiyā ca brāhmaṇā ca vessā ca suddā ca gahaṭṭhā ca
pabbajitā ca devā ca manussā ca. **Janapadehi saṅgatā**ti aṅgā ca
magadhā ca kaliṅgā ca kāsiyā ca kosalā ca vajjiyā [ca mallā ca cetiyamhā
ca]{#note552 .var title="cetiyamhā ca sāgaramhā ca (s1-3)"} vaṃsā ca
kurumhā ca pañcālā ca macchā ca surasenā ca assakā ca avantiyā ca
[yonā]{#note553 .var title="yonakā (mr)"} ca kambojā ca. **Saṅgatā**ti
saṅgatā samāgatā samohitā sannipatitāti---nānājanā janapadehi saṅgatā.

[]{#10 .sc}[]{#p_25Cn_802 .ms}**Tava vīra vākyaṃ abhikaṅkhamānā**ti.
**Vīrā**ti vīro. Bhagavā vīriyavāti vīro, pahūti vīro, visavīti vīro,
alamattoti vīro, vigata­loma­haṃ­so­tipi vīro.

> []{#11 .sc} []{#p_25Cn_803 .ms}Virato idha sabbapāpakehi,\
> Nirayadukkhaṃ aticca vīriyavāso;\
> So vīriyavā padhānavā,\
> Vīro tādi pavuccate tathattāti.

[]{#12 .sc}[]{#p_25Cn_804 .ms}**Tava vīra vākyaṃ abhikaṅkhamānā**ti
tuyhaṃ vacanaṃ byappathaṃ desanaṃ anusāsanaṃ anusiṭṭhaṃ.
**Abhikaṅkhamānā**ti abhikaṅkhamānā icchamānā sādiyamānā patthayamānā
pihayamānā abhi­jappa­mānāti---tava vīra vākyaṃ abhikaṅkhamānā.

[]{#13 .sc}[]{#p_25Cn_805 .ms}**Tesaṃ tuvaṃ sādhu viyākarohī**ti.
**Tesan**ti tesaṃ khattiyānaṃ brāhmaṇānaṃ vessānaṃ suddānaṃ gahaṭṭhānaṃ
pabbajitānaṃ devānaṃ manussānaṃ. **Tuvan**ti bhagavantaṃ bhaṇati.
**Sādhu viyākarohī**ti sādhu ācikkhāhi desehi paññapehi paṭṭhapehi
vivarāhi vibhajāhi uttānīkarohi pakāsehīti---tesaṃ tuvaṃ sādhu
viyākarohi.

[]{#14 .sc}[]{#p_25Cn_806 .ms}**Tathā hi te vidito esa dhammo**ti tathā
hi te vidito tulito tīrito vibhūto vibhāvito esa dhammoti---tathā hi te
vidito esa dhammo. Tenāha so brāhmaṇo---

> []{#15 .sc}[]{#p_25Cn_807 .ms}"Nānājanā janapadehi saṅgatā,\
> Tava vīra vākyaṃ abhikaṅkhamānā;\
> Tesaṃ tuvaṃ sādhu viyākarohi,\
> Tathā hi te vidito esa dhammo"ti.
>
> []{#16 .sc} []{#p_25Cn_808 .ms}[]{#msdiv72 .msdiv}**Ādānataṇhaṃ
> vinayetha sabbaṃ, [(bhadrāvudhāti bhagavā)]{.gathaQuote}**\
> **Uddhaṃ adho tiriyañcāpi majjhe;**\
> **Yaṃ yañhi lokasmi­mu­pādiyanti,**\
> **Teneva māro anveti jantuṃ.** (3)

[]{#17 .sc}[]{#p_25Cn_809 .ms}**Ādānataṇhaṃ vinayetha sabban**ti
[ādānataṇhaṃ]{#note556 .var title="ādānataṇhā (bj, s1-3)"} vuccati
rūpataṇhā ... pe ... ādānataṇhāti kiṃkāraṇā vuccati ādānataṇhā? Tāya
taṇhāya rūpaṃ ādiyanti upādiyanti gaṇhanti parāmasanti abhinivisanti.
Vedanaṃ ... pe ... saññaṃ ... saṅkhāre ... viññāṇaṃ ... gatiṃ ...
upapattiṃ ... paṭisandhiṃ ... bhavaṃ ... saṃsāraṃ ... vaṭṭaṃ ādiyanti
upādiyanti gaṇhanti parāmasanti abhinivisanti. Taṃkāraṇā vuccati
ādānataṇhā. **Ādānataṇhaṃ vinayetha sabban**ti sabbaṃ ādānataṇhaṃ
vinayeyya paṭivinayeyya pajaheyya vinodeyya byantīkareyya anabhāvaṃ
gameyyāti---ādānataṇhaṃ vinayetha sabbaṃ. **Bhadrāvudhāti bhagavā**ti.
**Bhadrāvudhā**ti bhagavā taṃ brāhmaṇaṃ nāmena ālapati. **Bhagavā**ti
gāra­vādhi­vacana­metaṃ ... pe ... sacchikā paññatti, yadidaṃ
bhagavāti--- bhadrāvudhāti bhagavā.

[]{#18 .sc}[]{#p_25Cn_810 .ms}**Uddhaṃ adho tiriyañcāpi majjhe**ti.
**Uddhan**ti anāgataṃ; **adho**ti atītaṃ; **tiriyañcāpi majjhe**ti
paccuppannaṃ. **Uddhan**ti devaloko; **adho**ti [nirayaloko]{#note557
.var title="apāyaloko (s1-3)"}; **tiriyañcāpi majjhe**ti manussaloko.
Atha vā **uddhan**ti kusalā dhammā; **adho**ti akusalā dhammā;
**tiriyañcāpi majjhe**ti abyākatā dhammā. **Uddhan**ti arūpadhātu;
**adho**ti kāmadhātu; **tiriyañcāpi majjhe**ti rūpadhātu. **Uddhan**ti
sukhā vedanā; **adho**ti dukkhā vedanā; **tiriyañcāpi majjhe**ti
adukkhamasukhā vedanā. **Uddhan**ti uddhaṃ pādatalā; **adho**ti adho
kesamatthakā; **tiriyañcāpi majjhe**ti vemajjheti---uddhaṃ adho
tiriyañcāpi majjhe.

[]{#19 .sc}[]{#p_25Cn_811 .ms}**Yaṃ yañhi lokasmi­mu­pādiyantī**ti yaṃ
yaṃ rūpagataṃ vedanāgataṃ saññāgataṃ saṅkhāragataṃ viññāṇagataṃ ādiyanti
upādiyanti gaṇhanti parāmasanti abhinivisanti. **Lokasmin**ti apāyaloke
... pe ... āyatanaloketi---yaṃ yañhi lokasmi­mu­pādiyanti.

[]{#20 .sc}[]{#p_25Cn_812 .ms}**Teneva māro anveti jantun**ti teneva
kam­mābhi­saṅ­khā­ra­vasena paṭisandhiko khandhamāro dhātumāro
āyatanamāro gatimāro upapattimāro paṭisandhimāro bhavamāro saṃsāramāro
vaṭṭamāro anveti anugacchati anvāyiko hoti. **Jantun**ti sattaṃ janaṃ
naraṃ [mānavaṃ]{#note558 .var title="māṇavaṃ (c1)"} posaṃ puggalaṃ jīvaṃ
jāguṃ jantuṃ indaguṃ manujanti---teneva māro anveti jantuṃ. Tenāha
bhagavā---

> []{#21 .sc}[]{#p_25Cn_813 .ms}"Ādānataṇhaṃ vinayetha sabbaṃ,
> [(bhadrāvudhāti bhagavā)]{.gathaQuote}\
> Uddhaṃ adho tiriyañcāpi majjhe;\
> Yaṃ yañhi lokasmi­mu­pādiyanti,\
> Teneva māro anveti jantun"ti.
>
> []{#22 .sc} []{#p_25Cn_814 .ms}[]{#msdiv73 .msdiv}**Tasmā pajānaṃ na
> upādiyetha,**\
> **Bhikkhu sato kiñcanaṃ sabbaloke;**\
> **Ādānasatte iti pekkhamāno,**\
> **Pajaṃ imaṃ maccudheyye visattaṃ.** (4)

[]{#23 .sc}[]{#p_25Cn_815 .ms}**Tasmā pajānaṃ na upādiyethā**ti.
**Tasmā**ti tasmā taṃkāraṇā taṃhetu [tappaccayā]{#note560 .var
title="taṃpaccayā (bj)"} taṃnidānā, etaṃ ādīnavaṃ sampassamāno
ādānataṇhāyāti---tasmā. **Pajānan**ti jānanto pajānanto ājānanto
vijānanto paṭivijānanto paṭivijjhanto "sabbe saṅkhārā aniccā"ti ... pe
... "yaṃ kiñci samuda­ya­dhammaṃ sabbaṃ taṃ nirodhadhamman"ti jānanto
pajānanto ājānanto vijānanto paṭivijānanto paṭivijjhanto. **Na
upādiyethā**ti rūpaṃ nādiyeyya na upādiyeyya na gaṇheyya na parāmaseyya
nābhiniviseyya; vedanaṃ ... pe ... saññaṃ ... saṅkhāre ... viññāṇaṃ ...
gatiṃ ... upapattiṃ ... paṭisandhiṃ ... bhavaṃ ... saṃsāraṃ ... vaṭṭaṃ
nādiyeyya na upādiyeyya na gaṇheyya na parāmaseyya
nābhi­nivi­seyyāti---tasmā pajānaṃ na upādiyetha.

[]{#24 .sc}[]{#p_25Cn_816 .ms}**Bhikkhu sato kiñcanaṃ sabbaloke**ti.
**Bhikkhū**ti puthuj­jana­kal­yāṇako vā bhikkhu, [sekkho]{#note561 .var
title="sekho (bj)"} vā bhikkhu. **Sato**ti catūhi kāraṇehi sato---kāye
kāyānupas­sanā­sati­paṭṭhā­naṃ bhāvento sato ... pe ... so vuccati
satoti---bhikkhu sato. **Kiñcanan**ti kiñci rūpagataṃ vedanāgataṃ
saññāgataṃ saṅkhāragataṃ viññāṇagataṃ. **Sabbaloke**ti sabbaapāyaloke
sab­ba­manus­sa­loke sabbadevaloke sabba­khan­dha­loke sabbadhātuloke
sabba­āyata­na­loketi---bhikkhu sato kiñcanaṃ sabbaloke.

[]{#25 .sc}[]{#p_25Cn_817 .ms}**Ādānasatte iti pekkhamāno**ti ādānasattā
vuccanti ye rūpaṃ ādiyanti upādiyanti gaṇhanti parāmasanti
abhinivisanti; vedanaṃ ... pe ... saññaṃ ... saṅkhāre ... viññāṇaṃ ...
gatiṃ ... upapattiṃ ... paṭisandhiṃ ... bhavaṃ ... saṃsāraṃ ... vaṭṭaṃ
ādiyanti upādiyanti gaṇhanti parāmasanti abhinivisanti. **Itī**ti
padasandhi ... pe ... padānu­pubba­tā­petaṃ itīti. **Pekkhamāno**ti
pekkhamāno dakkhamāno dissamāno passamāno olokayamāno nijjhāyamāno
upapa­rikkha­mānoti---ādānasatte iti pekkhamāno.

[]{#26 .sc}[]{#p_25Cn_818 .ms}**Pajaṃ imaṃ maccudheyye visattan**ti.
**Pajā**ti sat­tādhi­vacanaṃ maccudheyyā vuccanti kilesā ca khandhā ca
abhisaṅkhārā ca. Pajā maccudheyye māradheyye maraṇadheyye sattā visattā
āsattā laggā laggitā palibuddhā. Yathā bhittikhile vā nāgadante vā
bhaṇḍaṃ sattaṃ visattaṃ āsattaṃ laggaṃ laggitaṃ palibuddhaṃ, evameva
pajā maccudheyye māradheyye maraṇadheyye sattā visattā āsattā laggā
laggitā palibuddhāti---pajaṃ imaṃ maccudheyye visattaṃ. Tenāha
bhagavā---

> []{#27 .sc}[]{#p_25Cn_819 .ms}"Tasmā pajānaṃ na upādiyetha,\
> Bhikkhu sato kiñcanaṃ sabbaloke;\
> Ādānasatte iti pekkhamāno,\
> Pajaṃ imaṃ maccudheyye visattan"ti.

[]{#28 .sc}[]{#p_25Cn_820 .ms}Saha gāthā­pari­yosānā ... pe ... satthā
me bhante bhagavā, sāvako­ha­masmīti.

[]{#p_25Cn_821 .ms}Bhadrā­vu­dhamā­ṇa­va­pucchā­niddeso dvādasamo.

Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana
Bunnag Dhamma Society Fund, 2005. Based on the digital edition of the
Chaṭṭha Saṅgāyana published by the Vipassana Research Institute, with
corrections and proofreading by the Dhamma Society.

Prepared for SuttaCentral by [Blake Walshe]{.editor} and [Bhikkhu
Sujato]{.editor}.
:::
:::
