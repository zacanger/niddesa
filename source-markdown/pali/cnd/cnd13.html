<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="cnd13">
<article>
<div class="hgroup">
<p class="division">Cūḷaniddesa</p>
<p>Pārā­yana­vagga­niddesa</p>
<p>Pucchāniddesa</p>
<h1>9. Todey­yamā­ṇa­va­pucchā­niddesa</h1>
</div>
<blockquote class="gatha">
<p><a class="sc" id="1"></a> <a class="ms" id="p_25Cn_696"></a><a class="msdiv" id="msdiv57"></a><strong>Yasmiṃ kāmā na vasanti, <span class="gathaQuote">(iccāyasmā todeyyo)</span></strong><br>
<strong>Taṇhā yassa na vijjati;</strong><br>
<strong>Kathaṃkathā ca yo tiṇṇo,</strong><br>
<strong>Vimokkho tassa kīdiso.</strong> (1)</p>
</blockquote>
<p><a class="sc" id="2"></a><a class="ms" id="p_25Cn_697"></a><strong>Yasmiṃ kāmā na vasantī</strong>ti yasmiṃ kāmā na vasanti na saṃvasanti na āvasanti na parivasantīti—yasmiṃ kāmā na vasanti. <strong>Iccāyasmā todeyyo</strong>ti. <strong>Iccā</strong>ti padasandhi … pe … padānu­pubba­tā­petaṃ—iccāti. <strong>Āyasmā</strong>ti piyavacanaṃ … pe …. <strong>Todeyyo</strong>ti tassa brāhmaṇassa nāmaṃ … pe … abhilāpoti—iccāyasmā todeyyo.</p>
<p><a class="sc" id="3"></a><a class="ms" id="p_25Cn_698"></a><strong>Taṇhā yassa na vijjatī</strong>ti taṇhā yassa natthi <span class="var" title="na santi (bj) | na sati (c1)" id="note491">na atthi</span> na saṃvijjati nupalabbhati ñāṇagginā daḍḍhāti— taṇhā yassa na vijjati.</p>
<p><a class="sc" id="4"></a><a class="ms" id="p_25Cn_699"></a><strong>Kathaṃkathā ca yo tiṇṇo</strong>ti kathaṃkathā ca yo tiṇṇo uttiṇṇo nitthiṇṇo atikkanto samatikkanto vītivattoti—kathaṃkathā ca yo tiṇṇo.</p>
<p><a class="sc" id="5"></a><a class="ms" id="p_25Cn_700"></a><strong>Vimokkho tassa kīdiso</strong>ti vimokkho tassa kīdiso kiṃsaṇṭhito kiṃpakāro kiṃpaṭibhāgo icchitabboti vimokkhaṃ pucchatīti—vimokkho tassa kīdiso. Tenāha so brāhmaṇo—</p>
<blockquote class="gatha">
<p><a class="sc" id="6"></a><a class="ms" id="p_25Cn_701"></a>“Yasmiṃ kāmā na vasanti, <span class="gathaQuote">(iccāyasmā todeyyo)</span><br>
Taṇhā yassa na vijjati;<br>
Kathaṃkathā ca yo tiṇṇo,<br>
Vimokkho tassa kīdiso”ti.</p>
<p><a class="sc" id="7"></a> <a class="ms" id="p_25Cn_702"></a><a class="msdiv" id="msdiv58"></a><strong>Yasmiṃ kāmā na vasanti, <span class="gathaQuote">(todeyyāti bhagavā)</span></strong><br>
<strong>Taṇhā yassa na vijjati;</strong><br>
<strong>Kathaṃkathā ca yo tiṇṇo,</strong><br>
<strong>Vimokkho tassa nāparo.</strong> (2)</p>
</blockquote>
<p><a class="sc" id="8"></a><a class="ms" id="p_25Cn_703"></a><strong>Yasmiṃ kāmā na vasantī</strong>ti. <strong>Yasmin</strong>ti yasmiṃ puggale arahante khīṇāsave. <strong>Kāmā</strong>ti uddānato dve kāmā—vatthukāmā ca kilesakāmā ca … pe … ime vuccanti vatthukāmā … pe … ime vuccanti kilesakāmā. <strong>Yasmiṃ kāmā na vasantī</strong>ti yasmiṃ kāmā na vasanti na saṃvasanti na āvasanti na parivasantīti—yasmiṃ kāmā na vasanti.</p>
<p><a class="sc" id="9"></a><a class="ms" id="p_25Cn_704"></a><strong>Todeyyāti bhagavā</strong>ti. <strong>Todeyyā</strong>ti bhagavā taṃ brāhmaṇaṃ nāmena ālapati. <strong>Bhagavā</strong>ti gāra­vādhi­vacana­metaṃ … pe … sacchikā paññatti, yadidaṃ bhagavāti—todeyyāti bhagavā.</p>
<p><a class="sc" id="10"></a><a class="ms" id="p_25Cn_705"></a><strong>Taṇhā yassa na vijjatī</strong>ti. <strong>Taṇhā</strong>ti rūpataṇhā saddataṇhā gandhataṇhā rasataṇhā ­phoṭṭhab­ba­taṇhā dhammataṇhā. <strong>Yassā</strong>ti arahato khīṇāsavassa. <strong>Taṇhā yassa na vijjatī</strong>ti taṇhā yassa natthi <span class="var" title="na santi (bj) | na sati (c1)" id="note493">na atthi</span> na saṃvijjati nupalabbhati, pahīnā samucchinnā vūpasantā paṭippassaddhā abhab­bup­pat­tikā ñāṇagginā daḍḍhāti—taṇhā yassa na vijjati.</p>
<p><a class="sc" id="11"></a><a class="ms" id="p_25Cn_706"></a><strong>Kathaṃkathā ca yo tiṇṇo</strong>ti kathaṃkathā vuccati vicikicchā. Dukkhe kaṅkhā … pe … chambhitattaṃ cittassa manovilekho. <strong>Yo</strong>ti yo so arahaṃ khīṇāsavo. <strong>Kathaṃkathā ca yo tiṇṇo</strong>ti kathaṃkathā ca yo tiṇṇo uttiṇṇo nitthiṇṇo atikkanto samatikkanto vītivattoti—kathaṃkathā ca yo tiṇṇo.</p>
<p><a class="sc" id="12"></a><a class="ms" id="p_25Cn_707"></a><strong>Vimokkho tassa nāparo</strong>ti natthi tassa aparo vimokkho. Yena vimokkhena vimucceyya vimutto so. Kataṃ tassa vimokkhena karaṇīyanti—vimokkho tassa nāparo. Tenāha bhagavā—</p>
<blockquote class="gatha">
<p><a class="sc" id="13"></a><a class="ms" id="p_25Cn_708"></a>“Yasmiṃ kāmā na vasanti, <span class="gathaQuote">(todeyyāti bhagavā)</span><br>
Taṇhā yassa na vijjati;<br>
Kathaṃkathā ca yo tiṇṇo,<br>
Vimokkho tassa nāparo”ti.</p>
<p><a class="sc" id="14"></a> <a class="ms" id="p_25Cn_709"></a><a class="msdiv" id="msdiv59"></a><strong>Nirāsaso so uda āsasāno,</strong><br>
<strong>Paññāṇavā so uda paññakappī;</strong><br>
<strong>Muniṃ ahaṃ sakka yathā vijaññaṃ,</strong><br>
<strong>Taṃ me viyācikkha samantacakkhu.</strong> (3)</p>
</blockquote>
<p><a class="sc" id="15"></a><a class="ms" id="p_25Cn_710"></a><strong>Nirāsaso so uda āsasāno</strong>ti nittaṇho so, udāhu sataṇho rūpe <span class="var" title="āsiṃsati (bj, s1-3)" id="note495">āsīsati</span>, sadde … pe … gandhe … rase … phoṭṭhabbe … kulaṃ … gaṇaṃ … āvāsaṃ … lābhaṃ … yasaṃ … pasaṃsaṃ … sukhaṃ … cīvaraṃ … piṇḍapātaṃ … senāsanaṃ … gilāna­pac­ca­ya­bhesaj­ja­parik­khā­raṃ … kāmadhātuṃ … rūpadhātuṃ … arūpadhātuṃ … kāmabhavaṃ … rūpabhavaṃ … arūpabhavaṃ … saññābhavaṃ … asaññābhavaṃ … nevasaññā­nāsaññā­bhavaṃ … ekavo­kāra­bha­vaṃ … catuvo­kāra­bha­vaṃ … pañca­vo­kāra­bha­vaṃ … atītaṃ … anāgataṃ … paccuppannaṃ … diṭṭha­suta­mu­taviñ­ñātabbe dhamme āsīsati sādiyati pattheti piheti abhijappatīti—nirāsaso so uda āsasāno.</p>
<p><a class="sc" id="16"></a><a class="ms" id="p_25Cn_711"></a><strong>Paññāṇavā so uda paññakappī</strong>ti. <strong>Paññāṇavā so</strong>ti paṇḍito paññavā buddhimā ñāṇī vibhāvī medhāvī. <strong>Uda paññakappī</strong>ti udāhu aṭṭha­samā­patti­ñāṇena vā pañcā­bhiññā­ñāṇena vā micchāñāṇena vā taṇhākappaṃ vā diṭṭhikappaṃ vā kappeti janeti sañjaneti nibbatteti abhi­nib­bat­tetīti—paññāṇavā so uda paññakappī.</p>
<p><a class="sc" id="17"></a><a class="ms" id="p_25Cn_712"></a><strong>Muniṃ ahaṃ sakka yathā vijaññan</strong>ti. <strong>Sakkā</strong>ti sakko bhagavā. Sakyakulā pabbajitotipi sakko. Atha vā aḍḍho mahaddhano dhanavātipi sakko. Tassimāni dhanāni, seyyathidaṃ—saddhādhanaṃ sīladhanaṃ hiridhanaṃ ottappadhanaṃ sutadhanaṃ cāgadhanaṃ paññādhanaṃ sati­paṭṭhā­na­dhanaṃ sammap­pa­dhā­na­dhanaṃ iddhi­pāda­dhanaṃ indriyadhanaṃ baladhanaṃ boj­jhaṅ­ga­dhanaṃ maggadhanaṃ phaladhanaṃ nib­bā­na­dhananti. Tehi anekavidhehi dhanaratanehi aḍḍho mahaddhano dhanavātipi sakko. <span class="var" title="atha vā pahu (bj, s1-3, c1)" id="note496">Atha vā sakko pahu</span> visavī alamatto sūro vīro vikkanto abhīrū acchambhī anutrāsī apalāyī pahīna­bhaya­bhe­ravo vigata­loma­haṃ­so­tipi sakko. <strong>Muniṃ ahaṃ sakka yathā vijaññan</strong>ti sakka yathāhaṃ muniṃ jāneyyaṃ ājāneyyaṃ vijāneyyaṃ paṭivijāneyyaṃ paṭi­vij­jhey­yanti—muniṃ ahaṃ sakka yathā vijaññaṃ.</p>
<p><a class="sc" id="18"></a><a class="ms" id="p_25Cn_713"></a><strong>Taṃ me viyācikkha samantacakkhū</strong>ti. <strong>Tan</strong>ti yaṃ pucchāmi yaṃ yācāmi yaṃ ajjhesāmi yaṃ pasādemi. <strong>Viyācikkhā</strong>ti ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi. <strong>Samantacakkhū</strong>ti samantacakkhu vuccati sabbañ­ñu­ta­ñāṇaṃ … pe … tathāgato tena saman­ta­cak­khūti— taṃ me viyācikkha samantacakkhu. Tenāha so brāhmaṇo—</p>
<blockquote class="gatha">
<p><a class="sc" id="19"></a><a class="ms" id="p_25Cn_714"></a>“Nirāsaso so uda āsasāno,<br>
Paññāṇavā so uda paññakappī;<br>
Muniṃ ahaṃ sakka yathā vijaññaṃ,<br>
Taṃ me viyācikkha samantacakkhū”ti.</p>
<p><a class="sc" id="20"></a> <a class="ms" id="p_25Cn_715"></a><a class="msdiv" id="msdiv60"></a><strong>Nirāsaso so na <span class="var" title="so (bj, pts1)" id="note498">ca</span> āsasāno,</strong><br>
<strong>Paññāṇavā so na ca paññakappī;</strong><br>
<strong>Evampi todeyya muniṃ vijāna,</strong><br>
<strong>Akiñcanaṃ kāmabhave asattaṃ.</strong> (4)</p>
</blockquote>
<p><a class="sc" id="21"></a><a class="ms" id="p_25Cn_716"></a><strong>Nirāsaso so na ca āsasāno</strong>ti nittaṇho so. Na so sataṇho rūpe nāsīsati. Sadde … pe … gandhe … diṭṭha­suta­mu­taviñ­ñātabbe dhamme <span class="var" title="nāsiṃsati (bj, s1-3)" id="note499">nāsīsati</span> na icchati na sādiyati na pattheti na piheti nābhijappatīti—nirāsaso so na ca āsasāno.</p>
<p><a class="sc" id="22"></a><a class="ms" id="p_25Cn_717"></a><strong>Paññāṇavā so na ca paññakappī</strong>ti. <strong>Paññāṇavā</strong>ti paṇḍito paññavā buddhimā ñāṇī vibhāvī medhāvī. <strong>Na ca paññakappī</strong>ti aṭṭha­samā­patti­ñāṇena vā pañcā­bhiññā­ñāṇena vā micchāñāṇena vā taṇhākappaṃ vā na kappeti diṭṭhikappaṃ vā na kappeti na janeti na sañjaneti na nibbatteti ­nā­bhi­nib­bat­tetīti—paññāṇavā so na ca paññakappī.</p>
<p><a class="sc" id="23"></a><a class="ms" id="p_25Cn_718"></a><strong>Evampi todeyya muniṃ vijānā</strong>ti. <strong>Munī</strong>ti monaṃ vuccati ñāṇaṃ … pe … saṅga­jāla­maticca so muni. <strong>Evampi todeyya muniṃ vijānā</strong>ti todeyya, evaṃ muniṃ jāna paṭijāna paṭivijāna paṭivijjhāti—evampi todeyya muniṃ vijāna.</p>
<p><a class="sc" id="24"></a><a class="ms" id="p_25Cn_719"></a><strong>Akiñcanaṃ kāmabhave asattan</strong>ti. <strong>Akiñcanan</strong>ti rāgakiñcanaṃ dosakiñcanaṃ mohakiñcanaṃ mānakiñcanaṃ diṭṭhikiñcanaṃ kilesakiñcanaṃ ­ducca­rita­kiñ­ca­naṃ. <span class="var" title="yassete (s1-3)" id="note500">Yassetāni</span> <span class="var" title="kiñcanā (s1-3)" id="note501">kiñcanāni</span> pahīnāni samucchinnāni vūpasantāni paṭippas­sad­dhāni abhab­bup­patti­kāni ñāṇagginā daḍḍhāni, so vuccati akiñcano. <strong>Kāmā</strong>ti uddānato dve kāmā—vatthukāmā ca kilesakāmā ca … pe … ime vuccanti vatthukāmā … pe … ime vuccanti kilesakāmā. <strong>Bhavā</strong>ti dve bhavā—kammabhavo ca paṭisandhiko ca punabbhavo … pe … ayaṃ paṭisandhiko punabbhavo.</p>
<p><a class="sc" id="25"></a><a class="ms" id="p_25Cn_720"></a><strong>Akiñcanaṃ kāmabhave asattan</strong>ti akiñcanaṃ puggalaṃ kāme ca bhave ca asattaṃ alaggaṃ alaggitaṃ apalibuddhaṃ nikkhantaṃ nissaṭaṃ vippamuttaṃ visaññuttaṃ vimariyā­di­ka­tena cetasā viharantanti—akiñcanaṃ kāmabhave asattaṃ. Tenāha bhagavā—</p>
<blockquote class="gatha">
<p><a class="sc" id="26"></a><a class="ms" id="p_25Cn_721"></a>“Nirāsaso so na ca āsasāno,<br>
Paññāṇavā so na ca paññakappī;<br>
Evampi todeyya muniṃ vijāna,<br>
Akiñcanaṃ kāmabhave asattan”ti.</p>
</blockquote>
<p><a class="sc" id="27"></a><a class="ms" id="p_25Cn_722"></a>Saha gāthā­pari­yosānā … pe … satthā me bhante bhagavā, sāvako­ha­masmīti.</p>
<p class="endsutta"><a class="ms" id="p_25Cn_723"></a>Todey­yamā­ṇa­va­pucchā­niddeso navamo.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
