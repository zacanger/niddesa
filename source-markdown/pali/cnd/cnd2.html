<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="cnd2">
<article>
<div class="hgroup">
<p class="division">Cūḷaniddesa</p>
<p>Pārā­yana­vagga­gāthā</p>
<h1>Pucchā</h1>
</div>
<h2>1. Ajita­māṇava­pucchā</h2>
<blockquote class="gatha">
<p><a class="sc" id="1"></a> <a class="ms" id="p_25Cn_59"></a><a class="msdiv" id="msdiv57"></a>“Kenassu nivuto loko, <span class="gathaQuote">(iccāyasmā ajito)</span><br>
Kenassu nappakāsati;<br>
­Kissā­bhi­lepanaṃ brūsi,<br>
Kiṃsu tassa mahabbhayaṃ”. (1)</p>
<p><a class="sc" id="2"></a><a class="pts" id="pts7"></a><a class="ms" id="p_25Cn_60"></a><a class="msdiv" id="msdiv58"></a>“Avijjāya nivuto loko, <span class="gathaQuote">(ajitāti bhagavā)</span><br>
Vevicchā pamādā nappakāsati;<br>
Jappā­bhi­lepanaṃ brūmi,<br>
Dukkhamassa mahabbhayaṃ”. (2)</p>
<p><a class="sc" id="3"></a> <a class="ms" id="p_25Cn_61"></a><a class="msdiv" id="msdiv59"></a>“Savanti sabbadhi sotā, <span class="gathaQuote">(iccāyasmā ajito)</span><br>
Sotānaṃ kiṃ nivāraṇaṃ;<br>
Sotānaṃ saṃvaraṃ brūhi,<br>
Kena sotā pidhiyyare”. (3)</p>
<p><a class="sc" id="4"></a> <a class="pts" id="pts8"></a><a class="ms" id="p_25Cn_62"></a><a class="msdiv" id="msdiv60"></a>“Yāni sotāni lokasmiṃ, <span class="gathaQuote">(ajitāti bhagavā)</span><br>
Sati tesaṃ nivāraṇaṃ;<br>
Sotānaṃ saṃvaraṃ brūmi,<br>
Paññāyete pidhiyyare”. (4)</p>
<p><a class="sc" id="5"></a> <a class="ms" id="p_25Cn_63"></a><a class="msdiv" id="msdiv61"></a>“Paññā ceva <span class="var" title="satī cāpi (bj) | sati yañca (^snp5.2#90 [Ajita­māṇava­pucchā])" id="note33">sati cāpi</span>, <span class="gathaQuote">(iccāyasmā ajito)</span><br>
Nāmarūpañca mārisa;<br>
Etaṃ me puṭṭho pabrūhi,<br>
Katthetaṃ uparujjhati”. (5)</p>
<p><a class="sc" id="6"></a><a class="ms" id="p_25Cn_64"></a><a class="msdiv" id="msdiv62"></a>“Yametaṃ pañhaṃ apucchi,<br>
ajita taṃ vadāmi te;<br>
Yattha nāmañca rūpañca,<br>
asesaṃ uparujjhati;<br>
Viññāṇassa nirodhena,<br>
etthetaṃ uparujjhati”. (6)</p>
<p><a class="sc" id="7"></a> <a class="ms" id="p_25Cn_65"></a><a class="msdiv" id="msdiv63"></a>“Ye ca saṅ­khā­ta­dhammāse,<br>
ye ca <span class="var" title="sekkhā (mr)" id="note35">sekhā</span> puthū idha;<br>
Tesaṃ me nipako iriyaṃ,<br>
puṭṭho pabrūhi mārisa”. (7)</p>
<p><a class="sc" id="8"></a> <a class="ms" id="p_25Cn_66"></a><a class="msdiv" id="msdiv64"></a>“Kāmesu nābhigijjheyya,<br>
Manasānāvilo siyā;<br>
Kusalo sabbadhammānaṃ,<br>
Sato bhikkhu paribbaje”ti. (8)</p>
</blockquote>
<p class="endsutta"><a class="ms" id="p_25Cn_67"></a>Ajita­māṇava­pucchā paṭhamā.</p>
<h2>2. ­Tissa­met­teyya­māṇava­pucchā</h2>
<blockquote class="gatha">
<p><a class="sc" id="9"></a> <a class="pts" id="pts10"></a><a class="ms" id="p_25Cn_68"></a><a class="msdiv" id="msdiv65"></a>“Kodha santusito loke, <span class="gathaQuote">(iccāyasmā tissametteyyo)</span><br>
Kassa no santi iñjitā;<br>
Ko ubhanta­ma­bhiñ­ñāya,<br>
Majjhe mantā <span class="var" title="na limpati (s1-3)" id="note38">na lippati</span>;<br>
Kaṃ brūsi mahāpurisoti,<br>
Ko <span class="var" title="ko'dha (bj, s1-3)" id="note39">idha</span> <span class="var" title="sib­ba­ni­maccagāti (bj, c1) | sibbanim'accagā (pts1)" id="note40">sibbinimaccagā</span>”. (1)</p>
<p><a class="sc" id="10"></a><a class="ms" id="p_25Cn_69"></a><a class="msdiv" id="msdiv66"></a>“Kāmesu brahmacariyavā, <span class="gathaQuote">(metteyyāti bhagavā)</span><br>
Vītataṇho sadā sato;<br>
Saṅkhāya nibbuto bhikkhu,<br>
Tassa no santi iñjitā. (2)</p>
<p><a class="sc" id="11"></a><a class="ms" id="p_25Cn_70"></a><a class="msdiv" id="msdiv67"></a>So ubhanta­ma­bhiñ­ñāya,<br>
Majjhe mantā na lippati;<br>
Taṃ brūmi mahāpurisoti,<br>
So idha sibbinimaccagā”ti. (3)</p>
</blockquote>
<p class="endsutta"><a class="ms" id="p_25Cn_71"></a>­Tissa­met­teyya­māṇava­pucchā dutiyā.</p>
<h2>3. Puṇṇa­kamā­ṇava­pucchā</h2>
<blockquote class="gatha">
<p><a class="sc" id="12"></a> <a class="pts" id="pts11"></a><a class="ms" id="p_25Cn_72"></a><a class="msdiv" id="msdiv68"></a>“Anejaṃ mūladassāviṃ, <span class="gathaQuote">(iccāyasmā puṇṇako)</span><br>
Atthi pañhena āgamaṃ;<br>
Kiṃ nissitā isayo manujā,<br>
Khattiyā brāhmaṇā devatānaṃ;<br>
Yañña­makappa­yiṃsu puthūdha loke,<br>
Pucchāmi taṃ bhagavā brūhi metaṃ”. (1)</p>
<p><a class="sc" id="13"></a><a class="pts" id="pts12"></a><a class="ms" id="p_25Cn_73"></a><a class="msdiv" id="msdiv69"></a>“Ye kecime isayo manujā, <span class="gathaQuote">(puṇṇakāti bhagavā)</span><br>
Khattiyā brāhmaṇā devatānaṃ;<br>
Yañña­makappa­yiṃsu puthūdha loke,<br>
Āsīsamānā puṇṇaka itthattaṃ;<br>
Jaraṃ sitā yañña­makappa­yiṃsu”. (2)</p>
<p><a class="sc" id="14"></a><a class="ms" id="p_25Cn_74"></a><a class="msdiv" id="msdiv70"></a>“Ye kecime isayo manujā, <span class="gathaQuote">(iccāyasmā puṇṇako)</span><br>
Khattiyā brāhmaṇā devatānaṃ;<br>
Yañña­makappa­yiṃsu puthūdha loke,<br>
Kaccisu te bhagavā yaññapathe appamattā;<br>
Atāruṃ jātiñca jarañca mārisa,<br>
Pucchāmi taṃ bhagavā brūhi metaṃ”. (3)</p>
<p><a class="sc" id="15"></a><a class="ms" id="p_25Cn_75"></a><a class="msdiv" id="msdiv71"></a>“<span class="var" title="āsiṃsanti (bj, s1-3, pts1)" id="note42">Āsīsanti</span> thomayanti abhijappanti juhanti, <span class="gathaQuote">(puṇṇakāti bhagavā)</span><br>
Kāmā­bhi­jappanti paṭicca lābhaṃ;<br>
Te yājayogā bhavarāgarattā,<br>
Nātariṃsu jātijaranti brūmi”. (4)</p>
<p><a class="sc" id="16"></a><a class="pts" id="pts13"></a><a class="ms" id="p_25Cn_76"></a><a class="msdiv" id="msdiv72"></a>“Te ce nātariṃsu yājayogā, <span class="gathaQuote">(iccāyasmā puṇṇako)</span><br>
Yaññehi jātiñca jarañca mārisa;<br>
Atha ko carahi deva­manus­sa­loke,<br>
Atāri jātiñca jarañca mārisa;<br>
Pucchāmi taṃ bhagavā brūhi metaṃ”. (5)</p>
<p><a class="sc" id="17"></a><a class="ms" id="p_25Cn_77"></a><a class="msdiv" id="msdiv73"></a>“Saṅkhāya lokasmi <span class="var" title="parovarāni (bj)" id="note43">paroparāni</span>, <span class="gathaQuote">(puṇṇakāti bhagavā)</span><br>
Yassiñjitaṃ natthi kuhiñci loke;<br>
Santo vidhūmo anīgho nirāso,<br>
Atāri so jātijaranti brūmī”ti. (6)</p>
</blockquote>
<p class="endsutta"><a class="ms" id="p_25Cn_78"></a>Puṇṇa­kamā­ṇava­pucchā tatiyā.</p>
<h2>4. Metta­gū­māṇava­pucchā</h2>
<blockquote class="gatha">
<p><a class="sc" id="18"></a> <a class="pts" id="pts14"></a><a class="ms" id="p_25Cn_79"></a><a class="msdiv" id="msdiv74"></a>“Pucchāmi taṃ bhagavā brūhi metaṃ, <span class="gathaQuote">(iccāyasmā mettagū)</span><br>
Maññāmi taṃ vedaguṃ bhāvitattaṃ;<br>
Kuto nu dukkhā samudāgatā ime,<br>
Ye keci lokasmi­maneka­rūpā”. (1)</p>
<p><a class="sc" id="19"></a><a class="ms" id="p_25Cn_80"></a><a class="msdiv" id="msdiv75"></a>“Dukkhassa ve maṃ pabhavaṃ apucchasi, <span class="gathaQuote">(mettagūti bhagavā)</span><br>
Taṃ te pavakkhāmi yathā pajānaṃ;<br>
Upadhinidānā pabhavanti dukkhā,<br>
Ye keci lokasmi­maneka­rūpā. (2)</p>
<p><a class="sc" id="20"></a><a class="pts" id="pts15"></a><a class="ms" id="p_25Cn_81"></a><a class="msdiv" id="msdiv76"></a>Yo ve avidvā upadhiṃ karoti,<br>
Punappunaṃ dukkhamupeti mando;<br>
Tasmā pajānaṃ upadhiṃ na kayirā,<br>
Dukkhassa jātip­pabha­vā­nu­passī”. (3)</p>
<p><a class="sc" id="21"></a><a class="ms" id="p_25Cn_82"></a><a class="msdiv" id="msdiv77"></a>“Yaṃ taṃ apucchimha akittayī no,<br>
Aññaṃ taṃ pucchāma tadiṅgha brūhi;<br>
‘Kathaṃ nu dhīrā vitaranti oghaṃ,<br>
Jātiṃ jaraṃ soka­parid­davañca’;<br>
Taṃ me muni sādhu viyākarohi,<br>
Tathā hi te vidito esa dhammo”. (4)</p>
<p><a class="sc" id="22"></a><a class="pts" id="pts16"></a><a class="ms" id="p_25Cn_83"></a><a class="msdiv" id="msdiv78"></a>“Kittayissāmi te dhammaṃ, <span class="gathaQuote">(mettagūti bhagavā)</span><br>
Diṭṭhe dhamme anītihaṃ;<br>
Yaṃ viditvā sato caraṃ,<br>
Tare loke visattikaṃ”. (5)</p>
<p><a class="sc" id="23"></a><a class="ms" id="p_25Cn_84"></a><a class="msdiv" id="msdiv79"></a>“Tañcāhaṃ abhinandāmi,<br>
mahesi dhammamuttamaṃ;<br>
Yaṃ viditvā sato caraṃ,<br>
tare loke visattikaṃ”. (6)</p>
<p><a class="sc" id="24"></a><a class="pts" id="pts17"></a><a class="ms" id="p_25Cn_85"></a><a class="msdiv" id="msdiv80"></a>“Yaṃ kiñci sampajānāsi, <span class="gathaQuote">(mettagūti bhagavā)</span><br>
Uddhaṃ adho tiriyañcāpi majjhe;<br>
Etesu nandiñca nivesanañca,<br>
Panujja viññāṇaṃ bhave na tiṭṭhe. (7)</p>
<p><a class="sc" id="25"></a><a class="ms" id="p_25Cn_86"></a><a class="msdiv" id="msdiv81"></a>Evaṃvihārī sato appamatto,<br>
Bhikkhu caraṃ hitvā mamāyitāni;<br>
Jātiṃ jaraṃ soka­parid­davañca,<br>
Idheva vidvā pajaheyya dukkhaṃ”. (8)</p>
<p><a class="sc" id="26"></a><a class="pts" id="pts18"></a><a class="ms" id="p_25Cn_87"></a><a class="msdiv" id="msdiv82"></a>“Etābhinandāmi vaco mahesino,<br>
Sukittitaṃ gotama­nūpadhī­kaṃ;<br>
Addhā hi bhagavā pahāsi dukkhaṃ,<br>
Tathā hi te vidito esa dhammo. (9)</p>
<p><a class="sc" id="27"></a><a class="ms" id="p_25Cn_88"></a><a class="msdiv" id="msdiv83"></a>Te cāpi nūnappajaheyyu dukkhaṃ,<br>
Ye tvaṃ muni aṭṭhitaṃ ovadeyya;<br>
Taṃ taṃ namassāmi samecca nāga,<br>
Appeva maṃ bhagavā aṭṭhitaṃ ovadeyya”. (10)</p>
<p><a class="sc" id="28"></a><a class="ms" id="p_25Cn_89"></a><a class="msdiv" id="msdiv84"></a>“Yaṃ brāhmaṇaṃ vedagu­mā­bhi­jaññā,<br>
Akiñcanaṃ kāmabhave asattaṃ;<br>
Addhā hi so oghamimaṃ atāri,<br>
Tiṇṇo ca pāraṃ akhilo akaṅkho. (11)</p>
<p><a class="sc" id="29"></a><a class="pts" id="pts19"></a><a class="ms" id="p_25Cn_90"></a><a class="msdiv" id="msdiv85"></a>Vidvā ca yo vedagū naro idha,<br>
Bhavābhave saṅgamimaṃ visajja;<br>
So vītataṇho anīgho nirāso,<br>
Atāri so jātijaranti brūmī”ti. (12)</p>
</blockquote>
<p class="endsutta"><a class="ms" id="p_25Cn_91"></a>Metta­gū­māṇava­pucchā catutthī.</p>
<h2>5. Dhota­ka­māṇava­pucchā</h2>
<blockquote class="gatha">
<p><a class="sc" id="30"></a> <a class="ms" id="p_25Cn_92"></a><a class="msdiv" id="msdiv86"></a>“Pucchāmi taṃ bhagavā brūhi metaṃ, <span class="RLAP"><span class="gathaQuote">(iccāyasmā dhotako)</span></span><br>
Vācā­bhi­kaṅ­khāmi mahesi tuyhaṃ;<br>
Tava sutvāna nigghosaṃ,<br>
Sikkhe nibbānamattano”. (1)</p>
<p><a class="sc" id="31"></a><a class="pts" id="pts20"></a><a class="ms" id="p_25Cn_93"></a><a class="msdiv" id="msdiv87"></a>“Tenahātappaṃ karohi, <span class="gathaQuote">(dhotakāti bhagavā)</span><br>
Idheva nipako sato;<br>
Ito sutvāna nigghosaṃ,<br>
Sikkhe nibbānamattano”. (2)</p>
<p><a class="sc" id="32"></a><a class="ms" id="p_25Cn_94"></a><a class="msdiv" id="msdiv88"></a>“Passāmahaṃ deva­manus­sa­loke,<br>
Akiñcanaṃ brāhma­ṇa­miriya­mānaṃ;<br>
Taṃ taṃ namassāmi samantacakkhu,<br>
Pamuñca maṃ sakka kathaṃkathāhi”. (3)</p>
<p><a class="sc" id="33"></a> <a class="pts" id="pts21"></a><a class="ms" id="p_25Cn_95"></a><a class="msdiv" id="msdiv89"></a>“Nāhaṃ sahissāmi pamocanāya,<br>
Kathaṃkathiṃ dhotaka kañci loke;<br>
Dhammañca seṭṭhaṃ <span class="var" title="ājānamāno (bj, s1-3, pts1)" id="note47">abhijānamāno</span>,<br>
Evaṃ tuvaṃ oghamimaṃ taresi”. (4)</p>
<p><a class="sc" id="34"></a><a class="ms" id="p_25Cn_96"></a><a class="msdiv" id="msdiv90"></a>“Anusāsa brahme karuṇāyamāno,<br>
Vivekadhammaṃ yamahaṃ vijaññaṃ;<br>
Yathāhaṃ ākāsova abyāpajjamāno,<br>
Idheva santo asito careyyaṃ”. (5)</p>
<p><a class="sc" id="35"></a><a class="ms" id="p_25Cn_97"></a><a class="msdiv" id="msdiv91"></a>“Kittayissāmi te santiṃ, <span class="gathaQuote">(dhotakāti bhagavā)</span><br>
Diṭṭhe dhamme anītihaṃ;<br>
Yaṃ viditvā sato caraṃ,<br>
Tare loke visattikaṃ”. (6)</p>
<p><a class="sc" id="36"></a><a class="pts" id="pts22"></a><a class="ms" id="p_25Cn_98"></a><a class="msdiv" id="msdiv92"></a>“Tañcāhaṃ abhinandāmi,<br>
mahesi santimuttamaṃ;<br>
Yaṃ viditvā sato caraṃ,<br>
tare loke visattikaṃ”. (7)</p>
<p><a class="sc" id="37"></a><a class="ms" id="p_25Cn_99"></a><a class="msdiv" id="msdiv93"></a>“Yaṃ kiñci sampajānāsi, <span class="gathaQuote">(dhotakāti bhagavā)</span><br>
Uddhaṃ adho tiriyañcāpi majjhe;<br>
Etaṃ viditvā saṅgoti loke,<br>
Bhavābhavāya mākāsi taṇhan”ti. (8)</p>
</blockquote>
<p class="endsutta"><a class="ms" id="p_25Cn_100"></a>Dhota­ka­māṇava­pucchā pañcamī.</p>
<h2>6. Upasī­vamāṇa­vapuc­chā</h2>
<blockquote class="gatha">
<p><a class="sc" id="38"></a> <a class="ms" id="p_25Cn_101"></a><a class="msdiv" id="msdiv94"></a>“Eko ahaṃ sakka mahantamoghaṃ, <span class="gathaQuote">(iccāyasmā upasīvo)</span><br>
Anissito no visahāmi tārituṃ;<br>
Ārammaṇaṃ brūhi samantacakkhu,<br>
Yaṃ nissito oghamimaṃ tareyyaṃ”. (1)</p>
<p><a class="sc" id="39"></a><a class="pts" id="pts23"></a><a class="ms" id="p_25Cn_102"></a><a class="msdiv" id="msdiv95"></a>“Ākiñcaññaṃ pekkhamāno satimā, <span class="gathaQuote">(upasīvāti bhagavā)</span><br>
Natthīti nissāya tarassu oghaṃ;<br>
Kāme pahāya virato kathāhi,<br>
Taṇhakkhayaṃ natta­mahā­bhi­passa”. (2)</p>
<p><a class="sc" id="40"></a><a class="ms" id="p_25Cn_103"></a><a class="msdiv" id="msdiv96"></a>“Sabbesu kāmesu yo vītarāgo, <span class="gathaQuote">(iccāyasmā upasīvo)</span><br>
Ākiñcaññaṃ nissito <span class="var" title="hitva aññaṃ (bj)" id="note49">hitvā maññaṃ</span>;<br>
Saññāvimokkhe <span class="var" title="parame vimutto (c1 ^snp5.7#669 [Upasī­vamāṇa­vapuc­chā])" id="note50">paramedhimutto</span>,<br>
Tiṭṭhe nu so tattha <span class="var" title="anānuyāyi (pts1) | anānuvāyī (mr)" id="note51">anānuyāyī</span>”. (3)</p>
<p><a class="sc" id="41"></a><a class="pts" id="pts24"></a><a class="ms" id="p_25Cn_104"></a><a class="msdiv" id="msdiv97"></a>“Sabbesu kāmesu yo vītarāgo, <span class="gathaQuote">(upasīvāti bhagavā)</span><br>
Ākiñcaññaṃ nissito hitvā maññaṃ;<br>
Saññāvimokkhe paramedhimutto,<br>
Tiṭṭheyya so tattha anānuyāyī”. (4)</p>
<p><a class="sc" id="42"></a><a class="ms" id="p_25Cn_105"></a><a class="msdiv" id="msdiv98"></a>“Tiṭṭhe ce so tattha anānuyāyī,<br>
Pūgampi vassānaṃ samantacakkhu;<br>
Tattheva so sītisiyā vimutto,<br>
Cavetha viññāṇaṃ tathāvidhassa”. (5)</p>
<p><a class="sc" id="43"></a><a class="ms" id="p_25Cn_106"></a><a class="msdiv" id="msdiv99"></a>“<span class="var" title="accī (pts1 ^snp5.7#672 [Upasī­vamāṇa­vapuc­chā])" id="note52">Acci</span> yathā vātavegena khittā, <span class="gathaQuote">(upasīvāti bhagavā)</span><br>
Atthaṃ paleti na upeti saṅkhaṃ;<br>
Evaṃ munī nāmakāyā vimutto,<br>
Atthaṃ paleti na upeti saṅkhaṃ”. (6)</p>
<p><a class="sc" id="44"></a><a class="pts" id="pts25"></a><a class="ms" id="p_25Cn_107"></a><a class="msdiv" id="msdiv100"></a>“Atthaṅgato so uda vā so natthi,<br>
Udāhu ve sassatiyā arogo;<br>
Taṃ me munī sādhu viyākarohi,<br>
Tathā hi te vidito esa dhammo”. (7)</p>
<p><a class="sc" id="45"></a><a class="ms" id="p_25Cn_108"></a><a class="msdiv" id="msdiv101"></a>“Atthaṅgatassa na pamāṇamatthi, <span class="gathaQuote">(upasīvāti bhagavā)</span><br>
Yena naṃ vajjuṃ taṃ tassa natthi;<br>
Sabbesu dhammesu <span class="var" title="samohatesu (^snp5.7#674 [Upasī­vamāṇa­vapuc­chā])" id="note53">samūhatesu</span>,<br>
Samūhatā vādapathāpi sabbe”ti. (8)</p>
</blockquote>
<p class="endsutta"><a class="ms" id="p_25Cn_109"></a>Upasī­vamāṇa­vapuc­chā chaṭṭhī.</p>
<h2>7. Nanda­māṇa­vapuc­chā</h2>
<blockquote class="gatha">
<p><a class="sc" id="46"></a> <a class="pts" id="pts26"></a><a class="ms" id="p_25Cn_110"></a><a class="msdiv" id="msdiv102"></a>“Santi loke munayo, <span class="gathaQuote">(iccāyasmā nando)</span><br>
Janā vadanti tayidaṃ kathaṃsu;<br>
Ñāṇūpapannaṃ muni <span class="var" title="no muniṃ (bj, pts1 ^snp5.8#263 [Nanda­māṇa­vapuc­chā])" id="note55">no</span> vadanti,<br>
Udāhu ve jīvi­te­nū­papan­naṃ”. (1)</p>
<p><a class="sc" id="47"></a><a class="ms" id="p_25Cn_111"></a><a class="msdiv" id="msdiv103"></a>“Na diṭṭhiyā na sutiyā na ñāṇena,<br>
Munīdha nanda kusalā vadanti;<br>
Visenikatvā anīghā nirāsā,<br>
Caranti ye te munayoti brūmi”. (2)</p>
<p><a class="sc" id="48"></a><a class="pts" id="pts27"></a><a class="ms" id="p_25Cn_112"></a><a class="msdiv" id="msdiv104"></a>“Ye kecime samaṇab­rāhma­ṇāse, <span class="gathaQuote">(iccāyasmā nando)</span><br>
<span class="var" title="diṭṭhe sutenāpi (bj) | diṭṭha-sutenāpi (pts1)" id="note56">Diṭṭhas­su­tenāpi</span> vadanti suddhiṃ;<br>
Sīlabbatenāpi vadanti suddhiṃ,<br>
Anekarūpena vadanti suddhiṃ;<br>
Kaccissu te bhagavā tattha yatā carantā,<br>
Atāru jātiñca jarañca mārisa;<br>
Pucchāmi taṃ bhagavā brūhi metaṃ”. (3)</p>
<p><a class="sc" id="49"></a><a class="ms" id="p_25Cn_113"></a><a class="msdiv" id="msdiv105"></a>“Ye kecime samaṇab­rāhma­ṇāse, <span class="gathaQuote">(nandāti bhagavā)</span><br>
Diṭṭhas­su­tenāpi vadanti suddhiṃ;<br>
Sīlabbatenāpi vadanti suddhiṃ,<br>
Anekarūpena vadanti suddhiṃ;<br>
Kiñcāpi te tattha yatā caranti,<br>
Nātariṃsu jātijaranti brūmi”. (4)</p>
<p><a class="sc" id="50"></a><a class="ms" id="p_25Cn_114"></a><a class="msdiv" id="msdiv106"></a>“Ye kecime samaṇab­rāhma­ṇāse, <span class="gathaQuote">(iccāyasmā nando)</span><br>
Diṭṭhas­su­tenāpi vadanti suddhiṃ;<br>
Sīlabbatenāpi vadanti suddhiṃ,<br>
Anekarūpena vadanti suddhiṃ;<br>
Te ce muni brūsi anoghatiṇṇe,<br>
Atha ko carahi deva­manus­sa­loke;<br>
Atāri jātiñca jarañca mārisa,<br>
Pucchāmi taṃ bhagavā brūhi metaṃ”. (5)</p>
<p><a class="sc" id="51"></a><a class="ms" id="p_25Cn_115"></a><a class="msdiv" id="msdiv107"></a>“Nāhaṃ sabbe samaṇab­rāhma­ṇāse, <span class="gathaQuote">(nandāti bhagavā)</span><br>
Jātijarāya nivutāti brūmi;<br>
Ye sīdha diṭṭhaṃ va sutaṃ mutaṃ vā,<br>
Sīlabbataṃ vāpi pahāya sabbaṃ;<br>
Anekarūpampi pahāya sabbaṃ,<br>
Taṇhaṃ pariññāya anāsavāse;<br>
Te ve narā oghatiṇṇāti brūmi”. (6)</p>
<p><a class="sc" id="52"></a><a class="pts" id="pts29"></a><a class="ms" id="p_25Cn_116"></a><a class="msdiv" id="msdiv108"></a>“Etābhinandāmi vaco mahesino,<br>
Sukittitaṃ gotama­nūpadhī­kaṃ;<br>
Ye sīdha diṭṭhaṃ va sutaṃ mutaṃ vā,<br>
Sīlabbataṃ vāpi pahāya sabbaṃ;<br>
Anekarūpampi pahāya sabbaṃ,<br>
Taṇhaṃ pariññāya anāsavāse;<br>
Ahampi te oghatiṇṇāti brūmī”ti. (7)</p>
</blockquote>
<p class="endsutta"><a class="ms" id="p_25Cn_117"></a>Nanda­māṇa­vapuc­chā sattamā.</p>
<h2>8. Hemaka­māṇava­pucchā</h2>
<blockquote class="gatha">
<p><a class="sc" id="53"></a> <a class="ms" id="p_25Cn_118"></a><a class="msdiv" id="msdiv109"></a>“Ye me pubbe viyākaṃsu, <span class="gathaQuote">(iccāyasmā hemako)</span><br>
Huraṃ gotamasāsanā;<br>
Iccāsi iti bhavissati,<br>
Sabbaṃ taṃ itihītihaṃ;<br>
Sabbaṃ taṃ takkavaḍḍhanaṃ,<br>
Nāhaṃ tattha abhiramiṃ. (1)</p>
<p><a class="sc" id="54"></a><a class="pts" id="pts30"></a><a class="ms" id="p_25Cn_119"></a><a class="msdiv" id="msdiv110"></a>Tvañca me dhammamakkhāhi,<br>
taṇhā­nig­ghāta­naṃ muni;<br>
Yaṃ viditvā sato caraṃ,<br>
tare loke visattikaṃ”. (2)</p>
<p><a class="sc" id="55"></a><a class="ms" id="p_25Cn_120"></a><a class="msdiv" id="msdiv111"></a>“Idha diṭṭha­suta­muta­viñ­ñā­tesu,<br>
Piyarūpesu hemaka;<br>
Chanda­rāga­vinoda­naṃ,<br>
Nib­bā­na­pada­maccutaṃ. (3)</p>
<p><a class="sc" id="56"></a><a class="ms" id="p_25Cn_121"></a><a class="msdiv" id="msdiv112"></a>Etadaññāya ye satā,<br>
Diṭṭha­dhammā­bhi­nibbutā;<br>
Upasantā ca te sadā,<br>
Tiṇṇā loke visattikan”ti. (4)</p>
</blockquote>
<p class="endsutta"><a class="ms" id="p_25Cn_122"></a>Hemaka­māṇava­pucchā aṭṭhamā.</p>
<h2>9. Todeyya­māṇava­pucchā</h2>
<blockquote class="gatha">
<p><a class="sc" id="57"></a> <a class="pts" id="pts31"></a><a class="ms" id="p_25Cn_123"></a><a class="msdiv" id="msdiv113"></a>“Yasmiṃ kāmā na vasanti, <span class="gathaQuote">(iccāyasmā todeyyo)</span><br>
Taṇhā yassa na vijjati;<br>
Kathaṃkathā ca yo tiṇṇo,<br>
Vimokkho tassa kīdiso”. (1)</p>
<p><a class="sc" id="58"></a><a class="ms" id="p_25Cn_124"></a><a class="msdiv" id="msdiv114"></a>“Yasmiṃ kāmā na vasanti, <span class="gathaQuote">(todeyyāti bhagavā)</span><br>
Taṇhā yassa na vijjati;<br>
Kathaṃkathā ca yo tiṇṇo,<br>
Vimokkho tassa nāparo”. (2)</p>
<p><a class="sc" id="59"></a><a class="ms" id="p_25Cn_125"></a><a class="msdiv" id="msdiv115"></a>“<span class="var" title="nirāsaṃso (pts1)" id="note59">Nirāsaso</span> so uda <span class="var" title="āsayāno (mr)" id="note60">āsasāno</span>,<br>
Paññāṇavā so uda paññakappī;<br>
Muniṃ ahaṃ sakka yathā vijaññaṃ,<br>
Taṃ me viyācikkha samantacakkhu”. (3)</p>
<p><a class="sc" id="60"></a><a class="pts" id="pts32"></a><a class="ms" id="p_25Cn_126"></a><a class="msdiv" id="msdiv116"></a>“Nirāsaso so na ca āsasāno,<br>
Paññāṇavā so na ca paññakappī;<br>
Evampi todeyya muniṃ vijāna,<br>
Akiñcanaṃ kāmabhave asattan”ti. (4)</p>
</blockquote>
<p class="endsutta"><a class="ms" id="p_25Cn_127"></a>Todeyya­māṇava­pucchā navamā.</p>
<h2>10. ­Kappa­māṇa­vapuc­chā</h2>
<blockquote class="gatha">
<p><a class="sc" id="61"></a> <a class="ms" id="p_25Cn_128"></a><a class="msdiv" id="msdiv117"></a>“Majjhe sarasmiṃ tiṭṭhataṃ, <span class="gathaQuote">(iccāyasmā kappo)</span><br>
Oghe jāte mahabbhaye;<br>
Jarā­maccu­paretā­naṃ,<br>
Dīpaṃ pabrūhi mārisa;<br>
Tvañca me dīpamakkhāhi,<br>
Yathāyidaṃ nāparaṃ siyā”. (1)</p>
<p><a class="sc" id="62"></a><a class="pts" id="pts33"></a><a class="ms" id="p_25Cn_129"></a><a class="msdiv" id="msdiv118"></a>“Majjhe sarasmiṃ tiṭṭhataṃ, <span class="gathaQuote">(kappāti bhagavā)</span><br>
Oghe jāte mahabbhaye;<br>
Jarā­maccu­paretā­naṃ,<br>
Dīpaṃ pabrūmi kappa te. (2)</p>
<p><a class="sc" id="63"></a><a class="ms" id="p_25Cn_130"></a><a class="msdiv" id="msdiv119"></a>Akiñcanaṃ anādānaṃ,<br>
etaṃ dīpaṃ anāparaṃ;<br>
Nibbānaṃ iti naṃ brūmi,<br>
­jarāmac­cu­parik­kha­yaṃ. (3)</p>
<p><a class="sc" id="64"></a><a class="ms" id="p_25Cn_131"></a><a class="msdiv" id="msdiv120"></a>Etadaññāya ye satā,<br>
Diṭṭha­dhammā­bhi­nibbutā;<br>
Na te māravasānugā,<br>
Na te mārassa <span class="var" title="paṭṭhagū (s1-3, c1)" id="note62">paddhagū”ti</span>. (4)</p>
</blockquote>
<p class="endsutta"><a class="ms" id="p_25Cn_132"></a>­Kappa­māṇa­vapuc­chā dasamā.</p>
<h2>11. Jatukaṇ­ṇi­māṇava­pucchā</h2>
<blockquote class="gatha">
<p><a class="sc" id="65"></a> <a class="ms" id="p_25Cn_133"></a><a class="msdiv" id="msdiv121"></a>“Sutvānahaṃ vīra­ma­kāma­kā­miṃ, <span class="gathaQuote">(iccāyasmā jatukaṇṇi)</span><br>
Oghātigaṃ puṭṭhu­ma­kāmamā­gamaṃ;<br>
Santipadaṃ brūhi sahajanetta,<br>
Yathātacchaṃ bhagavā brūhi metaṃ. (1)</p>
<p><a class="sc" id="66"></a><a class="pts" id="pts34"></a><a class="ms" id="p_25Cn_134"></a><a class="msdiv" id="msdiv122"></a>Bhagavā hi kāme abhibhuyya iriyati,<br>
Ādiccova pathaviṃ tejī tejasā;<br>
Parit­ta­paññassa me bhūripañña,<br>
Ācikkha dhammaṃ yamahaṃ vijaññaṃ;<br>
Jātijarāya idha vippahānaṃ”. (2)</p>
<p><a class="sc" id="67"></a><a class="ms" id="p_25Cn_135"></a><a class="msdiv" id="msdiv123"></a>“Kāmesu vinaya gedhaṃ, <span class="gathaQuote">(jatukaṇṇīti bhagavā)</span><br>
Nekkhammaṃ daṭṭhu khemato;<br>
Uggahitaṃ nirattaṃ vā,<br>
Mā te vijjittha kiñcanaṃ. (3)</p>
<p><a class="sc" id="68"></a><a class="ms" id="p_25Cn_136"></a><a class="msdiv" id="msdiv124"></a>Yaṃ pubbe taṃ visosehi,<br>
pacchā te māhu kiñcanaṃ;<br>
Majjhe ce no gahessasi,<br>
upasanto carissasi. (4)</p>
<p><a class="sc" id="69"></a><a class="ms" id="p_25Cn_137"></a><a class="msdiv" id="msdiv125"></a>Sabbaso nāmarūpasmiṃ,<br>
Vītagedhassa brāhmaṇa;<br>
Āsavāssa na vijjanti,<br>
Yehi maccuvasaṃ vaje”ti. (5)</p>
</blockquote>
<p class="endsutta"><a class="ms" id="p_25Cn_138"></a>Jatukaṇ­ṇi­māṇava­pucchā ekādasamā.</p>
<h2>12. Bhadrā­vu­dhamā­ṇa­vapuc­chā</h2>
<blockquote class="gatha">
<p><a class="sc" id="70"></a> <a class="pts" id="pts36"></a><a class="ms" id="p_25Cn_139"></a><a class="msdiv" id="msdiv126"></a>“Okañjahaṃ taṇhacchidaṃ anejaṃ, <span class="gathaQuote">(iccāyasmā bhadrāvudho)</span><br>
Nandiñjahaṃ oghatiṇṇaṃ vimuttaṃ;<br>
Kappañjahaṃ abhiyāce sumedhaṃ,<br>
Sutvāna nāgassa apanamissanti ito. (1)</p>
<p><a class="sc" id="71"></a><a class="ms" id="p_25Cn_140"></a><a class="msdiv" id="msdiv127"></a>Nānājanā janapadehi saṅgatā,<br>
Tava vīra vākyaṃ abhikaṅkhamānā;<br>
Tesaṃ tuvaṃ sādhu viyākarohi,<br>
Tathā hi te vidito esa dhammo”. (2)</p>
<p><a class="sc" id="72"></a><a class="pts" id="pts37"></a><a class="ms" id="p_25Cn_141"></a><a class="msdiv" id="msdiv128"></a>“Ādānataṇhaṃ vinayetha sabbaṃ, <span class="gathaQuote">(bhadrāvudhāti bhagavā)</span><br>
Uddhaṃ adho tiriyañcāpi majjhe;<br>
Yaṃ yañhi lokasmi­mu­pādiyanti,<br>
Teneva māro anveti jantuṃ. (3)</p>
<p><a class="sc" id="73"></a><a class="ms" id="p_25Cn_142"></a><a class="msdiv" id="msdiv129"></a>Tasmā pajānaṃ na upādiyetha,<br>
Bhikkhu sato kiñcanaṃ sabbaloke;<br>
Ādānasatte iti pekkhamāno,<br>
Pajaṃ imaṃ maccudheyye visattan”ti. (4)</p>
</blockquote>
<p class="endsutta"><a class="ms" id="p_25Cn_143"></a>Bhadrā­vu­dhamā­ṇa­vapuc­chā dvādasamā.</p>
<h2>13. Udaya­māṇava­pucchā</h2>
<blockquote class="gatha">
<p><a class="sc" id="74"></a> <a class="ms" id="p_25Cn_144"></a><a class="msdiv" id="msdiv130"></a>“Jhāyiṃ virajamāsīnaṃ, <span class="gathaQuote">(iccāyasmā udayo)</span><br>
Katakiccaṃ anāsavaṃ;<br>
Pāraguṃ sabbadhammānaṃ,<br>
Atthi pañhena āgamaṃ;<br>
Aññāvimokkhaṃ pabrūhi,<br>
Avijjāya pabhedanaṃ”. (1)</p>
<p><a class="sc" id="75"></a><a class="pts" id="pts39"></a><a class="ms" id="p_25Cn_145"></a><a class="msdiv" id="msdiv131"></a>“Pahānaṃ kāmacchandānaṃ, <span class="gathaQuote">(udayāti bhagavā)</span><br>
Domanassāna cūbhayaṃ;<br>
Thinassa ca panūdanaṃ,<br>
Kukkuccānaṃ nivāraṇaṃ. (2)</p>
<p><a class="sc" id="76"></a><a class="ms" id="p_25Cn_146"></a><a class="msdiv" id="msdiv132"></a>Upekkhā­sati­saṃsud­dhaṃ,<br>
dhamma­tak­ka­pure­javaṃ;<br>
Aññāvimokkhaṃ pabrūmi,<br>
avijjāya pabhedanaṃ”. (3)</p>
<p><a class="sc" id="77"></a><a class="ms" id="p_25Cn_147"></a><a class="msdiv" id="msdiv133"></a>“Kiṃsu saṃyojano loko,<br>
kiṃsu tassa vicāraṇaṃ;<br>
Kissassa vippahānena,<br>
nibbānaṃ iti vuccati”. (4)</p>
<p><a class="sc" id="78"></a><a class="pts" id="pts40"></a><a class="ms" id="p_25Cn_148"></a><a class="msdiv" id="msdiv134"></a>“Nandisaṃyojano loko,<br>
vitakkassa vicāraṇaṃ;<br>
Taṇhāya vippahānena,<br>
nibbānaṃ iti vuccati”. (5)</p>
<p><a class="sc" id="79"></a><a class="ms" id="p_25Cn_149"></a><a class="msdiv" id="msdiv135"></a>“Kathaṃ satassa carato,<br>
viññāṇaṃ uparujjhati;<br>
Bhagavantaṃ puṭṭhumāgamma,<br>
taṃ suṇoma vaco tava”. (6)</p>
<p><a class="sc" id="80"></a><a class="ms" id="p_25Cn_150"></a><a class="msdiv" id="msdiv136"></a>“Ajjhattañca bahiddhā ca,<br>
Vedanaṃ nābhinandato;<br>
Evaṃ satassa carato,<br>
Viññāṇaṃ uparujjhatī”ti. (7)</p>
</blockquote>
<p class="endsutta"><a class="ms" id="p_25Cn_151"></a>Udaya­māṇava­pucchā terasamā.</p>
<h2>14. Posāla­māṇava­pucchā</h2>
<blockquote class="gatha">
<p><a class="sc" id="81"></a> <a class="ms" id="p_25Cn_152"></a><a class="msdiv" id="msdiv137"></a>“Yo atītaṃ ādisati, <span class="gathaQuote">(iccāyasmā posālo)</span><br>
Anejo chinnasaṃsayo;<br>
Pāraguṃ sabbadhammānaṃ,<br>
Atthi pañhena āgamaṃ. (1)</p>
<p><a class="sc" id="82"></a><a class="pts" id="pts41"></a><a class="ms" id="p_25Cn_153"></a><a class="msdiv" id="msdiv138"></a>Vibhū­ta­rū­pasaññissa,<br>
sabba­kāyap­pahāyino;<br>
Ajjhattañca bahiddhā ca,<br>
natthi kiñcīti passato;<br>
Ñāṇaṃ sakkā­nu­pucchāmi,<br>
kathaṃ neyyo tathāvidho”. (2)</p>
<p><a class="sc" id="83"></a><a class="ms" id="p_25Cn_154"></a><a class="msdiv" id="msdiv139"></a>“Viñ­ñā­ṇaṭ­ṭhitiyo sabbā, <span class="gathaQuote">(posālāti bhagavā)</span><br>
Abhijānaṃ tathāgato;<br>
Tiṭṭhantamenaṃ jānāti,<br>
Vimuttaṃ tapparāyaṇaṃ. (3)</p>
<p><a class="sc" id="84"></a><a class="ms" id="p_25Cn_155"></a><a class="msdiv" id="msdiv140"></a>Ākiñ­cañ­ña­sam­bha­vaṃ ñatvā,<br>
Nandī saṃyojanaṃ iti;<br>
Evametaṃ abhiññāya,<br>
Tato tattha vipassati;<br>
<span class="var" title="evaṃ (mr)" id="note67">Etaṃ</span> ñāṇaṃ tathaṃ tassa,<br>
Brāhmaṇassa vusīmato”ti. (4)</p>
</blockquote>
<p class="endsutta"><a class="ms" id="p_25Cn_156"></a>Posāla­māṇava­pucchā cuddasamā.</p>
<h2>15. Mogha­rāja­māṇa­vapuc­chā</h2>
<blockquote class="gatha">
<p><a class="sc" id="85"></a> <a class="pts" id="pts42"></a><a class="ms" id="p_25Cn_157"></a><a class="msdiv" id="msdiv141"></a>“Dvāhaṃ sakkaṃ apucchissaṃ, <span class="gathaQuote">(iccāyasmā mogharājā)</span><br>
Na me byākāsi cakkhumā;<br>
Yāvatatiyañca devīsi,<br>
Byākarotīti me sutaṃ. (1)</p>
<p><a class="sc" id="86"></a> <a class="ms" id="p_25Cn_158"></a><a class="msdiv" id="msdiv142"></a>Ayaṃ loko paro loko,<br>
brahmaloko sadevako;<br>
Diṭṭhiṃ te nābhijānāti,<br>
gotamassa yasassino. (2)</p>
<p><a class="sc" id="87"></a><a class="pts" id="pts43"></a><a class="ms" id="p_25Cn_159"></a><a class="msdiv" id="msdiv143"></a>Evaṃ abhikkan­ta­dassā­viṃ,<br>
atthi pañhena āgamaṃ;<br>
Kathaṃ lokaṃ avekkhantaṃ,<br>
maccurājā na passati”. (3)</p>
<p><a class="sc" id="88"></a> <a class="ms" id="p_25Cn_160"></a><a class="msdiv" id="msdiv144"></a>“Suññato lokaṃ avekkhassu,<br>
Mogharāja sadā sato;<br>
Attānudiṭṭhiṃ ūhacca,<br>
Evaṃ maccutaro siyā;<br>
Evaṃ lokaṃ avekkhantaṃ,<br>
Maccurājā na passatī”ti. (4)</p>
</blockquote>
<p class="endsutta"><a class="ms" id="p_25Cn_161"></a>Mogha­rāja­māṇa­vapuc­chā pannarasamā.</p>
<h2>16. Piṅ­giya­māṇava­pucchā</h2>
<blockquote class="gatha">
<p><a class="sc" id="89"></a> <a class="ms" id="p_25Cn_162"></a><a class="msdiv" id="msdiv145"></a>“Jiṇṇohamasmi abalo vītavaṇṇo, <span class="gathaQuote">(iccāyasmā piṅgiyo)</span><br>
Nettā na suddhā savanaṃ na phāsu;<br>
Māhaṃ nassaṃ momuho antarāva,<br>
Ācikkha dhammaṃ yamahaṃ vijaññaṃ;<br>
Jātijarāya idha vippahānaṃ”. (1)</p>
<p><a class="sc" id="90"></a><a class="ms" id="p_25Cn_163"></a><a class="msdiv" id="msdiv146"></a>“Disvāna rūpesu vihaññamāne, <span class="gathaQuote">(piṅgiyāti bhagavā)</span><br>
Ruppanti rūpesu janā pamattā;<br>
Tasmā tuvaṃ piṅgiya appamatto,<br>
Jahassu rūpaṃ apunabbhavāya”. (2)</p>
<p><a class="sc" id="91"></a><a class="pts" id="pts45"></a><a class="ms" id="p_25Cn_164"></a><a class="msdiv" id="msdiv147"></a>“Disā catasso vidisā catasso,<br>
Uddhaṃ adho dasa disā imāyo;<br>
Na tuyhaṃ adiṭṭhaṃ <span class="var" title="asutāmutaṃ vā (s1-3)" id="note72">asutaṃ amutaṃ</span>,<br>
Atho aviññātaṃ <span class="var" title="kiñci natthi (bj, pts1) | kañci namatthi (s1-3) | kiñcinamatthi (mr)" id="note73">kiñcanamatthi</span> loke;<br>
Ācikkha dhammaṃ yamahaṃ vijaññaṃ,<br>
Jātijarāya idha vippahānaṃ”. (3)</p>
<p><a class="sc" id="92"></a><a class="ms" id="p_25Cn_165"></a><a class="msdiv" id="msdiv148"></a>“Taṇhādhipanne manuje pekkhamāno, <span class="gathaQuote">(piṅgiyāti bhagavā)</span><br>
Santāpajāte jarasā parete;<br>
Tasmā tuvaṃ piṅgiya appamatto,<br>
Jahassu taṇhaṃ apunabbhavāyā”ti. (4)</p>
</blockquote>
<p class="endsutta"><a class="ms" id="p_25Cn_166"></a>Piṅ­giya­māṇava­pucchā soḷasamā.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
