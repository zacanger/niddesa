<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mnd9">
<article>
<div class="hgroup">
<p class="division">Mahāniddesa</p>
<p>Aṭṭhakavagga</p>
<h1>9. Māgaṇḍi­ya­sutta­niddesa</h1>
</div>
<p><a class="sc" id="1"></a><a class="ms" id="p_24Mn_677"></a>Atha māgaṇḍi­yasut­ta­niddesaṃ vakkhati—</p>
<blockquote class="gatha">
<p><a class="sc" id="2"></a><a class="pts" id="pts181"></a><a class="ms" id="p_24Mn_678"></a><a class="msdiv" id="msdiv70"></a><strong>Disvāna taṇhaṃ aratiṃ ragañca,</strong><br>
<strong>Nāhosi chando api methunasmiṃ;</strong><br>
<strong>Kimevidaṃ mutta­karīsa­puṇṇaṃ,</strong><br>
<strong>Pādāpi naṃ samphusituṃ na icche.</strong></p>
</blockquote>
<p><a class="sc" id="3"></a><a class="ms" id="p_24Mn_679"></a><strong>Disvāna taṇhaṃ aratiṃ ragañca, nāhosi chando api methunasmin</strong>ti. Taṇhañca aratiñca ragañca māradhītaro disvā passitvā methunadhamme chando vā rāgo vā pemaṃ vā nāhosīti—disvāna taṇhaṃ aratiṃ ragañca nāhosi chando api methunasmiṃ.</p>
<p><a class="sc" id="4"></a><a class="pts" id="pts182"></a><a class="ms" id="p_24Mn_680"></a><strong>Kimevidaṃ mutta­karīsa­puṇṇaṃ, pādāpi naṃ samphusituṃ na icche</strong>ti. Kimevidaṃ sarīraṃ muttapuṇṇaṃ karīsapuṇṇaṃ semhapuṇṇaṃ ruhirapuṇṇaṃ aṭṭhi­saṅghā­tan­hāru­samban­dhaṃ rudhi­ra­maṃ­sā­valepa­naṃ cammavinaddhaṃ chaviyā paṭicchannaṃ chiddā­va­chiddaṃ uggharantaṃ paggharantaṃ kimi­saṅgha­nisevi­taṃ ­nānāka­limala­pari­pūraṃ pādena akkamituṃ na iccheyya, kuto pana saṃvāso vā samāgamo vāti—kimevidaṃ mutta­karīsa­puṇṇaṃ, pādāpi naṃ samphusituṃ na icche. Anaccha­riyañ­cetaṃ manusso dibbe kāme patthayanto mānusake kāme na iccheyya, mānusake vā kāme patthayanto dibbe kāme na iccheyya. Yaṃ tvaṃ ubhopi na icchasi na sādiyasi na patthesi na pihesi nābhijappasi, kiṃ te dassanaṃ, katamāya tvaṃ diṭṭhiyā samannāgatoti pucchatīti.</p>
<p><a class="sc" id="5"></a><a class="ms" id="p_24Mn_681"></a>Tenāha bhagavā—</p>
<blockquote class="gatha">
<p><a class="sc" id="6"></a><a class="ms" id="p_24Mn_682"></a>“Disvāna taṇhaṃ aratiṃ ragañca,<br>
Nāhosi chando api methunasmiṃ;<br>
Kimevidaṃ mutta­karīsa­puṇṇaṃ,<br>
Pādāpi naṃ samphusituṃ na icche”ti.</p>
<p><a class="sc" id="7"></a><a class="ms" id="p_24Mn_683"></a><a class="msdiv" id="msdiv71"></a><strong>Etādisañce ratanaṃ na icchasi,</strong><br>
<strong>Nāriṃ narindehi bahūhi patthitaṃ;</strong><br>
<strong>Diṭṭhigataṃ sīlavataṃ nu jīvitaṃ,</strong><br>
<strong>Bha­vū­papat­tiñca vadesi kīdisaṃ.</strong></p>
<p><a class="sc" id="8"></a><a class="ms" id="p_24Mn_684"></a><a class="msdiv" id="msdiv72"></a><strong>Idaṃ vadāmīti na tassa hoti,</strong> <span class="gathaQuote">(<span class="var" title="māgandiyāti (bj, s1-3, pts1)" id="note337">māgaṇḍiyāti</span> bhagavā)</span><br>
<strong>Dhammesu niccheyya samuggahītaṃ;</strong><br>
<strong>Passañca diṭṭhīsu anuggahāya,</strong><br>
<strong>Ajjhattasantiṃ pacinaṃ adassaṃ.</strong></p>
</blockquote>
<p><a class="sc" id="9"></a><a class="ms" id="p_24Mn_685"></a><strong>Idaṃ vadāmīti na tassa hotī</strong>ti. <strong>Idaṃ vadāmī</strong>ti idaṃ vadāmi, etaṃ vadāmi, ettakaṃ vadāmi, ettāvatā vadāmi, idaṃ diṭṭhigataṃ vadāmi—“sassato loko”ti vā … pe … “neva hoti na na hoti tathāgato paraṃ maraṇā”ti vā. <strong>Na tassa hotī</strong>ti na mayhaṃ hoti, “ettāvatā vadāmī”ti na tassa hotīti—idaṃ vadāmīti na tassa hoti.</p>
<p><a class="sc" id="10"></a><a class="pts" id="pts183"></a><a class="ms" id="p_24Mn_686"></a><strong>Māgaṇḍiyā</strong>ti bhagavā taṃ brāhmaṇaṃ nāmena ālapati. <strong>Bhagavā</strong>ti gāra­vādhi­vacanaṃ … pe … sacchikā paññatti yadidaṃ bhagavāti—māgaṇḍiyāti bhagavā.</p>
<p><a class="sc" id="11"></a><a class="ms" id="p_24Mn_687"></a><strong>Dhammesu niccheyya samuggahītan</strong>ti. <strong>Dhammesū</strong>ti dvāsaṭṭhiyā diṭṭhigatesu. <strong>Niccheyyā</strong>ti nicchinitvā vinicchinitvā vicinitvā pavicinitvā tulayitvā tīrayitvā vibhāvayitvā vibhūtaṃ katvā. <strong>Samuggahītan</strong>ti odhiggāho bilaggāho varaggāho koṭṭhāsaggāho uccayaggāho samuccayaggāho, “idaṃ saccaṃ tacchaṃ tathaṃ bhūtaṃ yāthāvaṃ aviparītan”ti gahitaṃ parāmaṭṭhaṃ abhiniviṭṭhaṃ ajjhositaṃ adhimuttaṃ, natthi na santi na saṃvijjati nupalabbhati, pahīnaṃ samucchinnaṃ vūpasantaṃ paṭipassaddhaṃ abhab­bup­patti­kaṃ ñāṇagginā daḍḍhanti—dhammesu niccheyya samuggahītaṃ.</p>
<p><a class="sc" id="12"></a><a class="ms" id="p_24Mn_688"></a><strong>Passañca diṭṭhīsu anuggahāyā</strong>ti. Diṭṭhīsu ādīnavaṃ passanto diṭṭhiyo na gaṇhāmi na parāmasāmi nābhinivisāmi. Atha vā na gaṇhitabbā na parāmasitabbā ­nā­bhi­nivisi­tab­bāti. Evampi passañca diṭṭhīsu anuggahāya.</p>
<p><a class="sc" id="13"></a><a class="ms" id="p_24Mn_689"></a>Atha vā “sassato loko, idameva saccaṃ moghamaññan”ti diṭṭhi­gata­metaṃ diṭṭhigahanaṃ diṭṭhikantāro diṭṭhi­visū­kāyikaṃ diṭṭhi­vip­phan­di­taṃ diṭṭhi­saṃ­yoja­naṃ, sadukkhaṃ savighātaṃ saupāyāsaṃ sapariḷāhaṃ, na nibbidāya na virāgāya na nirodhāya na upasamāya na abhiññāya na sambodhāya na nibbānāya saṃvattatīti. Diṭṭhīsu ādīnavaṃ passanto diṭṭhiyo na gaṇhāmi na parāmasāmi nābhinivisāmi. Atha vā na gaṇhitabbā na parāmasitabbā ­nā­bhi­nivisi­tab­bāti. Evampi passañca diṭṭhīsu anuggahāya.</p>
<p><a class="sc" id="14"></a><a class="pts" id="pts184"></a><a class="ms" id="p_24Mn_690"></a>Atha vā “asassato loko, antavā loko, anantavā loko, taṃ jīvaṃ taṃ sarīraṃ, aññaṃ jīvaṃ aññaṃ sarīraṃ, hoti tathāgato paraṃ maraṇā, na hoti tathāgato paraṃ maraṇā, hoti ca na ca hoti tathāgato paraṃ maraṇā, neva hoti na na hoti tathāgato paraṃ maraṇā, idameva saccaṃ moghamaññan”ti diṭṭhi­gata­metaṃ diṭṭhigahanaṃ diṭṭhikantāro diṭṭhi­visū­kāyikaṃ diṭṭhi­vip­phan­di­taṃ diṭṭhi­saṃ­yoja­naṃ, sadukkhaṃ savighātaṃ saupāyāsaṃ sapariḷāhaṃ na nibbidāya na virāgāya na nirodhāya na upasamāya na abhiññāya na sambodhāya na nibbānāya saṃvattatīti. Diṭṭhīsu ādīnavaṃ passanto diṭṭhiyo na gaṇhāmi na parāmasāmi nābhinivisāmi. Atha vā na gaṇhitabbā na parāmasitabbā ­nā­bhi­nivisi­tab­bāti. Evampi passañca diṭṭhīsu anuggahāya.</p>
<p><a class="sc" id="15"></a><a class="ms" id="p_24Mn_691"></a>Atha vā imā diṭṭhiyo evaṃgahitā evaṃparāmaṭṭhā evaṃgatikā bhavissanti eva­ṃa­bhisam­parā­yāti. Diṭṭhīsu ādīnavaṃ passanto diṭṭhiyo na gaṇhāmi na parāmasāmi nābhinivisāmi. Atha vā na gaṇhitabbā na parāmasitabbā ­nā­bhi­nivisi­tab­bāti. Evampi passañca diṭṭhīsu anuggahāya.</p>
<p><a class="sc" id="16"></a><a class="ms" id="p_24Mn_692"></a>Atha vā imā diṭṭhiyo niraya­saṃ­vatta­nikā tiracchā­na­yoni­saṃ­vatta­nikā petti­visa­ya­saṃ­vatta­ni­kāti. Diṭṭhīsu ādīnavaṃ passanto diṭṭhiyo na gaṇhāmi na parāmasāmi nābhinivisāmi. Atha vā na gaṇhitabbā na parāmasitabbā ­nā­bhi­nivisi­tab­bāti. Evampi passañca diṭṭhīsu anuggahāya.</p>
<p><a class="sc" id="17"></a><a class="ms" id="p_24Mn_693"></a>Atha vā imā diṭṭhiyo aniccā saṅkhatā paṭic­ca­samup­pannā khayadhammā vayadhammā virāgadhammā nirodha­dhammāti. Diṭṭhīsu ādīnavaṃ passanto diṭṭhiyo na gaṇhāmi na parāmasāmi nābhinivisāmi. Atha vā na gaṇhitabbā na parāmasitabbā ­nā­bhi­nivisi­tab­bāti. Evampi passañca diṭṭhīsu anuggahāya.</p>
<p><a class="sc" id="18"></a><a class="pts" id="pts185"></a><a class="ms" id="p_24Mn_694"></a><strong>Ajjhattasantiṃ pacinaṃ adassan</strong>ti. Ajjhattasantiṃ ajjhattaṃ rāgassa santiṃ, dosassa santiṃ, mohassa santiṃ, kodhassa … upanāhassa … makkhassa … paḷāsassa … issāya … macchariyassa … māyāya … sāṭheyyassa … thambhassa … sārambhassa … mānassa … atimānassa … madassa … pamādassa … sabbakilesānaṃ … sabba­ducca­ritā­naṃ … sabba­da­rathā­naṃ … sabba­pari­ḷāhā­naṃ … sabba­santā­pā­naṃ … sabbā­kusa­lābhi­saṅ­khā­rā­naṃ santiṃ upasantiṃ vūpasantiṃ nibbutiṃ paṭipassaddhiṃ santiṃ. <strong>Pacinan</strong>ti pacinanto vicinanto pavicinanto tulayanto tīrayanto vibhāvayanto vibhūtaṃ karonto, “sabbe saṅkhārā aniccā”ti pacinanto vicinanto pavicinanto tulayanto tīrayanto vibhāvayanto vibhūtaṃ karonto, “sabbe saṅkhārā dukkhā”ti … “sabbe dhammā anattā”ti pacinanto vicinanto pavicinanto … “yaṃ kiñci samuda­ya­dhammaṃ, sabbaṃ taṃ nirodhadhamman”ti pacinanto vicinanto pavicinanto tulayanto tīrayanto vibhāvayanto vibhūtaṃ karonto. <strong>Adassan</strong>ti adassaṃ adakkhiṃ apassiṃ paṭivijjhinti—ajjhattasantiṃ pacinaṃ adassaṃ.</p>
<p><a class="sc" id="19"></a><a class="ms" id="p_24Mn_695"></a>Tenāha bhagavā—</p>
<blockquote class="gatha">
<p><a class="sc" id="20"></a><a class="ms" id="p_24Mn_696"></a>“Idaṃ vadāmīti na tassa hoti, <span class="gathaQuote">(māgaṇḍiyāti bhagavā)</span><br>
Dhammesu niccheyya samuggahītaṃ;<br>
Passañca diṭṭhīsu anuggahāya,<br>
Ajjhattasantiṃ pacinaṃ adassan”ti.</p>
<p><a class="sc" id="21"></a><a class="ms" id="p_24Mn_697"></a><a class="msdiv" id="msdiv73"></a><strong>Vinicchayā yāni pakappitāni,</strong> <span class="gathaQuote">(iti māgaṇḍiyo)</span><br>
<strong>Te ve munī brūsi anuggahāya;</strong><br>
<strong>Ajjhat­ta­santīti yametamatthaṃ,</strong><br>
<strong>Kathaṃ nu dhīrehi paveditaṃ taṃ.</strong></p>
</blockquote>
<p><a class="sc" id="22"></a><a class="pts" id="pts186"></a><a class="ms" id="p_24Mn_698"></a><strong>Vinicchayā yāni pakappitānī</strong>ti. Vinicchayā vuccanti dvāsaṭṭhi diṭṭhigatāni diṭṭhi­vi­nicchayā. <strong>Pakappitānī</strong>ti kappitā pakappitā abhisaṅkhatā saṇṭhapitātipi pakappitā. Atha vā aniccā saṅkhatā paṭic­ca­samup­pannā khayadhammā vayadhammā virāgadhammā nirodhadhammā vipari­ṇāma­dhammā­tipi pakappitāti—vinicchayā yāni pakappitāni.</p>
<p><a class="sc" id="23"></a><a class="ms" id="p_24Mn_699"></a><strong>Iti māgaṇḍiyo</strong>ti. <strong>Itī</strong>ti padasandhi padasaṃsaggo padapāripūrī akkha­ra­sama­vāyo byañ­jana­siliṭ­ṭhatā padānu­pubba­tā­petaṃ—itīti. <strong>Māgaṇḍiyo</strong>ti tassa brāhmaṇassa nāmaṃ saṅkhā samaññā paññatti vohāro—iti māgaṇḍiyoti.</p>
<p><a class="sc" id="24"></a><a class="ms" id="p_24Mn_700"></a><strong>Te ve munī brūsi anuggahāya, ajjhat­ta­santīti yametamatthan</strong>ti. <strong>Te ve</strong>ti dvāsaṭṭhi diṭṭhigatāni. <strong>Munī</strong>ti. <strong>Monaṃ</strong> vuccati ñāṇaṃ … pe … saṅga­jāla­maticca so munīti. <strong>Anuggahāyā</strong>ti diṭṭhīsu ādīnavaṃ passanto diṭṭhiyo na gaṇhāmi na parāmasāmi nābhi­ni­visā­mīti ca bhaṇasi, ajjhat­ta­santīti ca bhaṇasi. <strong>Yametamatthan</strong>ti yaṃ paramatthanti—te ve munī brūsi anuggahāya, ajjhat­ta­santīti yametamatthaṃ.</p>
<p><a class="sc" id="25"></a><a class="pts" id="pts187"></a><a class="ms" id="p_24Mn_701"></a><strong>Kathaṃ nu dhīrehi paveditaṃ tan</strong>ti. <strong>Kathaṃ nū</strong>ti padaṃ saṃsayapucchā vimatipucchā dveḷhakapucchā anekaṃsapucchā, evaṃ nu kho nanu kho kiṃ nu kho kathaṃ nu khoti—kathaṃ nu. <strong>Dhīrehī</strong>ti dhīrehi paṇḍitehi paññavantehi buddhimantehi ñāṇīhi vibhāvīhi medhāvīhi. <strong>Paveditan</strong>ti veditaṃ paveditaṃ ācikkhitaṃ desitaṃ paññāpitaṃ paṭṭhapitaṃ vivaṭaṃ vibhattaṃ uttānīkataṃ pakāsitanti—kathaṃ nu dhīrehi paveditaṃ taṃ.</p>
<p><a class="sc" id="26"></a><a class="ms" id="p_24Mn_702"></a>Tenāha so brāhmaṇo—</p>
<blockquote class="gatha">
<p><a class="sc" id="27"></a><a class="ms" id="p_24Mn_703"></a>“Vinicchayā yāni pakappitāni, <span class="gathaQuote">(iti māgaṇḍiyo)</span><br>
Te ve munī brūsi anuggahāya;<br>
Ajjhat­ta­santīti yametamatthaṃ,<br>
Kathaṃ nu dhīrehi paveditaṃ tan”ti.</p>
<p><a class="sc" id="28"></a><a class="ms" id="p_24Mn_704"></a><a class="msdiv" id="msdiv74"></a><strong>Na diṭṭhiyā na sutiyā na ñāṇena,</strong> <span class="gathaQuote">(māgaṇḍiyāti bhagavā)</span><br>
<strong>Sīlabbatenāpi na suddhimāha;</strong><br>
<strong>Adiṭṭhiyā assutiyā añāṇā,</strong><br>
<strong>Asīlatā abbatā nopi tena;</strong><br>
<strong>Ete ca nissajja anuggahāya,</strong><br>
<strong>Santo anissāya bhavaṃ na jappe.</strong></p>
</blockquote>
<p><a class="sc" id="29"></a><a class="ms" id="p_24Mn_705"></a><strong>Na diṭṭhiyā na sutiyā na ñāṇenā</strong>ti. Diṭṭhenāpi suddhiṃ visuddhiṃ parisuddhiṃ, muttiṃ vimuttiṃ parimuttiṃ nāha na kathesi na bhaṇasi na dīpayasi na voharasi; sutenāpi suddhiṃ visuddhiṃ parisuddhiṃ, muttiṃ vimuttiṃ parimuttiṃ nāha na kathesi na bhaṇasi na dīpayasi na voharasi; diṭṭhasutenāpi suddhiṃ visuddhiṃ parisuddhiṃ, muttiṃ vimuttiṃ parimuttiṃ nāha na kathesi na bhaṇasi na dīpayasi na voharasi; ñāṇenāpi suddhiṃ visuddhiṃ parisuddhiṃ, muttiṃ vimuttiṃ parimuttiṃ nāha na kathesi na bhaṇasi na dīpayasi na voharasīti—na diṭṭhiyā na sutiyā na ñāṇena.</p>
<p><a class="sc" id="30"></a><a class="ms" id="p_24Mn_706"></a><strong>Māgaṇḍiyā</strong>ti bhagavā taṃ brāhmaṇaṃ nāmena ālapati. <strong>Bhagavā</strong>ti gāra­vādhi­vacanaṃ … pe … sacchikā paññatti yadidaṃ bhagavāti—māgaṇḍiyāti bhagavā.</p>
<p><a class="sc" id="31"></a><a class="pts" id="pts188"></a><a class="ms" id="p_24Mn_707"></a><strong>Sīlabbatenāpi na suddhimāhā</strong>ti. Sīlenāpi suddhiṃ visuddhiṃ parisuddhiṃ, muttiṃ vimuttiṃ parimuttiṃ nāha na kathesi na bhaṇasi na dīpayasi na voharasi; vatenāpi suddhiṃ visuddhiṃ parisuddhiṃ, muttiṃ vimuttiṃ parimuttiṃ nāha na kathesi na bhaṇasi na dīpayasi na voharasi; sīlabbatenāpi suddhiṃ visuddhiṃ parisuddhiṃ, muttiṃ vimuttiṃ parimuttiṃ nāha na kathesi na bhaṇasi na dīpayasi na voharasīti—sīlabbatenāpi na suddhimāha.</p>
<p><a class="sc" id="32"></a><a class="ms" id="p_24Mn_708"></a><strong>Adiṭṭhiyā assutiyā añāṇā, asīlatā abbatā nopi tenā</strong>ti. Diṭṭhipi icchitabbā. Dasavatthukā sammādiṭṭhi—atthi dinnaṃ, atthi yiṭṭhaṃ, atthi hutaṃ, atthi <span class="var" title="sukaṭa­dukka­ṭā­naṃ (bj, pts1)" id="note340">sukata­dukka­ṭā­naṃ</span> kammānaṃ phalaṃ vipāko, atthi ayaṃ loko, atthi paro loko, atthi mātā, atthi pitā, atthi sattā opapātikā, atthi loke samaṇabrāhmaṇā <span class="var" title="samaggatā (mr)" id="note341">sammaggatā</span> sammāpaṭipannā ye imañca lokaṃ parañca lokaṃ sayaṃ abhiññā sacchikatvā pavedentīti; savanampi icchitabbaṃ—parato ghoso, suttaṃ, geyyaṃ, veyyākaraṇaṃ, gāthā, udānaṃ, itivuttakaṃ, jātakaṃ, abbhutadhammaṃ, vedallaṃ; ñāṇampi icchitabbaṃ—<span class="var" title="kammassakataṃ ñāṇaṃ saccānulomikaṃ ñāṇaṃ (bj, pts1, mr)" id="note342">kammas­sakata­ñāṇaṃ, sac­cānu­lomika­ñāṇaṃ</span>, abhiññāñāṇaṃ, samāpattiñāṇaṃ; sīlampi icchitabbaṃ— pāti­mokkha­saṃ­varo; vatampi icchitabbaṃ—aṭṭha dhutaṅgāni—āraññikaṅgaṃ, piṇ­ḍapāti­kaṅ­gaṃ, paṃsu­kūlikaṅ­gaṃ, tecīvarikaṅgaṃ, ­sapadā­na­cārikaṅ­gaṃ, kha­lu­pacchā­bhatti­kaṅ­gaṃ, nesajjikaṅgaṃ, yathā­san­tha­ti­kaṅganti.</p>
<p><a class="sc" id="33"></a><a class="pts" id="pts189"></a><a class="ms" id="p_24Mn_709"></a><strong>Adiṭṭhiyā assutiyā añāṇā, asīlatā abbatā nopi tenā</strong>ti. Nāpi sammā­diṭṭhi­mat­tena, nāpi savanamattena, nāpi ñāṇamattena, nāpi sīlamattena, nāpi vatamattena ajjhattasantiṃ patto hoti, nāpi vinā etehi dhammehi ajjhattasantiṃ pāpuṇāti. Api ca sambhārā ime dhammā honti ajjhattasantiṃ pāpuṇituṃ adhigantuṃ phassituṃ sacchikātunti—adiṭṭhiyā assutiyā añāṇā asīlatā abbatā nopi tena.</p>
<p><a class="sc" id="34"></a><a class="ms" id="p_24Mn_710"></a><strong>Ete ca nissajja anuggahāyā</strong>ti. <strong>Ete</strong>ti kaṇha­pak­khi­kā­naṃ dhammānaṃ samugghātato pahānaṃ icchitabbaṃ, tedhātukesu kusalesu dhammesu <span class="var" title="akammayatā (si, mr)" id="note343">atammayatā</span> icchitabbā, yato kaṇhapakkhiyā dhammā ­samug­ghāta­pahā­nena pahīnā honti ucchinnamūlā tālāvatthukatā anabhāvaṃkatā āyatiṃ anuppādadhammā, tedhātukesu ca kusalesu dhammesu atammayatā hoti, ettāvatāpi na gaṇhāti na parāmasati nābhinivisati. Atha vā na gaṇhitabbā na parāmasitabbā ­nā­bhi­nivisi­tab­bāti. Evampi ete ca nissajja anuggahāya. Yato taṇhā ca diṭṭhi ca māno ca pahīnā honti ucchinnamūlā tālāvatthukatā anabhāvaṃkatā āyatiṃ anup­pā­da­dham­māti, ettāvatāpi na gaṇhāti na parāmasati ­nābhini­visa­tīti. Evampi ete ca nissajja anuggahāya.</p>
<p><a class="sc" id="35"></a><a class="ms" id="p_24Mn_711"></a>Yato puññā­bhi­saṅ­khāro ca apuññā­bhi­saṅ­khāro ca āneñjā­bhi­saṅ­khāro ca pahīnā honti ucchinnamūlā tālāvatthukatā anabhāvaṃkatā āyatiṃ anup­pā­da­dham­māti, ettāvatāpi na gaṇhāti na parāmasati ­nābhini­visa­tīti. Evampi ete ca nissajja anuggahāya.</p>
<p><a class="sc" id="36"></a><a class="pts" id="pts190"></a><a class="ms" id="p_24Mn_712"></a><strong>Santo anissāya bhavaṃ na jappe</strong>ti. <strong>Santo</strong>ti rāgassa samitattā santo, dosassa samitattā santo, mohassa samitattā santo, kodhassa … upanāhassa … makkhassa … paḷāsassa … issāya … macchariyassa … māyāya … sāṭheyyassa … thambhassa … sārambhassa … mānassa … atimānassa … madassa … pamādassa … sabbakilesānaṃ … sabba­ducca­ritā­naṃ … sabba­da­rathā­naṃ … sabba­pari­ḷāhā­naṃ … sabba­santā­pā­naṃ … sabbā­kusa­lābhi­saṅ­khā­rā­naṃ santattā samitattā vūpasamitattā vijjhātattā nibbutattā vigatattā paṭi­passad­dhattā santo upasanto vūpasanto nibbuto paṭi­passad­dhoti—santo.</p>
<p><a class="sc" id="37"></a><a class="ms" id="p_24Mn_713"></a><strong>Anissāyā</strong>ti dve nissayā—taṇhānissayo ca diṭṭhinissayo ca … pe … ayaṃ taṇhānissayo … pe … ayaṃ diṭṭhinissayo. Taṇhānissayaṃ pahāya diṭṭhinissayaṃ paṭi­nissaj­jitvā cakkhuṃ anissāya, sotaṃ anissāya, ghānaṃ anissāya, jivhaṃ anissāya, kāyaṃ anissāya, manaṃ anissāya, rūpe … sadde … gandhe … rase … phoṭṭhabbe … kulaṃ … gaṇaṃ … āvāsaṃ … lābhaṃ … yasaṃ … pasaṃsaṃ … sukhaṃ … cīvaraṃ … piṇḍapātaṃ … senāsanaṃ … gilāna­pac­ca­ya­bhesaj­ja­parik­khā­raṃ … kāmadhātuṃ … rūpadhātuṃ … arūpadhātuṃ … kāmabhavaṃ … rūpabhavaṃ … arūpabhavaṃ … saññābhavaṃ … asaññābhavaṃ … nevasaññā­nāsaññā­bhavaṃ … ekavo­kāra­bha­vaṃ … catuvo­kāra­bha­vaṃ … pañca­vo­kāra­bha­vaṃ … atītaṃ … anāgataṃ … paccuppannaṃ … diṭṭha­suta­mu­taviñ­ñātabbe dhamme anissāya aggaṇhitvā aparāmasitvā ana­bhi­nivisit­vāti—santo anissāya. <strong>Bhavaṃ na jappe</strong>ti kāmabhavaṃ na jappeyya, rūpabhavaṃ na jappeyya, arūpabhavaṃ na jappeyya nappajappeyya na abhijappeyyāti—santo anissāya bhavaṃ na jappe.</p>
<p><a class="sc" id="38"></a><a class="ms" id="p_24Mn_714"></a>Tenāha bhagavā—</p>
<blockquote class="gatha">
<p><a class="sc" id="39"></a><a class="ms" id="p_24Mn_715"></a>“Na diṭṭhiyā na sutiyā na ñāṇena, <span class="gathaQuote">(māgaṇḍiyāti bhagavā)</span><br>
Sīlabbatenāpi na suddhimāha;<br>
Adiṭṭhiyā assutiyā añāṇā,<br>
Asīlatā abbatā nopi tena;<br>
Ete ca nissajja anuggahāya,<br>
Santo anissāya bhavaṃ na jappe”ti.</p>
<p><a class="sc" id="40"></a><a class="pts" id="pts191"></a><a class="ms" id="p_24Mn_716"></a><a class="msdiv" id="msdiv75"></a><strong>No ce kira diṭṭhiyā na sutiyā na ñāṇena,</strong> <span class="gathaQuote">(iti māgaṇḍiyo)</span><br>
<strong>Sīlabbatenāpi na suddhimāha;</strong><br>
<strong>Adiṭṭhiyā assutiyā añāṇā,</strong><br>
<strong>Asīlatā abbatā nopi tena;</strong><br>
<strong>Maññāmahaṃ momuhameva dhammaṃ,</strong><br>
<strong>Diṭṭhiyā eke paccenti suddhiṃ.</strong></p>
</blockquote>
<p><a class="sc" id="41"></a><a class="ms" id="p_24Mn_717"></a><strong>No ce kira diṭṭhiyā na sutiyā na ñāṇenā</strong>ti. Diṭṭhiyāpi suddhiṃ visuddhiṃ parisuddhiṃ, muttiṃ vimuttiṃ parimuttiṃ nāha na kathesi na bhaṇasi na dīpayasi na voharasi; sutenāpi suddhiṃ visuddhiṃ parisuddhiṃ, muttiṃ vimuttiṃ parimuttiṃ … diṭṭhasutenāpi suddhiṃ visuddhiṃ parisuddhiṃ, muttiṃ vimuttiṃ parimuttiṃ … ñāṇenāpi suddhiṃ visuddhiṃ parisuddhiṃ, muttiṃ vimuttiṃ parimuttiṃ nāha na kathesi na bhaṇasi na dīpayasi na voharasīti—no ce kira diṭṭhiyā na sutiyā na ñāṇena.</p>
<p><a class="sc" id="42"></a><a class="ms" id="p_24Mn_718"></a><strong>Iti māgaṇḍiyo</strong>ti <strong>itī</strong>ti padasandhi … pe …. <strong>Māgaṇḍiyo</strong>ti tassa brāhmaṇassa nāmaṃ … pe … iti māgaṇḍiyo.</p>
<p><a class="sc" id="43"></a><a class="ms" id="p_24Mn_719"></a><strong>Sīlabbatenāpi na suddhimāhā</strong>ti. Sīlenāpi suddhiṃ visuddhiṃ parisuddhiṃ … pe … vatenāpi suddhiṃ visuddhiṃ parisuddhiṃ … pe … sīlabbatenāpi suddhiṃ visuddhiṃ parisuddhiṃ, muttiṃ vimuttiṃ parimuttiṃ nāha na kathesi na bhaṇasi na dīpayasi na voharasīti—sīlabbatenāpi na suddhimāha.</p>
<p><a class="sc" id="44"></a><a class="pts" id="pts192"></a><a class="ms" id="p_24Mn_720"></a><strong>Adiṭṭhiyā assutiyā añāṇā, asīlatā abbatā nopi tenā</strong>ti. Diṭṭhipi icchitabbāti evaṃ bhaṇasi, savanampi icchitabbanti evaṃ bhaṇasi, ñāṇampi icchitabbanti evaṃ bhaṇasi, na sakkosi ekaṃsena anujānituṃ, napi sakkosi ekaṃsena paṭikkhi­pi­tunti—adiṭṭhiyā assutiyā añāṇā, asīlatā abbatā nopi tena.</p>
<p><a class="sc" id="45"></a><a class="ms" id="p_24Mn_721"></a><strong>Maññāmahaṃ momuhameva dhamman</strong>ti. Momūhadhammo ayaṃ tuyhaṃ bāladhammo mūḷhadhammo aññāṇadhammo amarā­vikkhepa­dham­moti evaṃ maññāmi evaṃ jānāmi evaṃ ājānāmi evaṃ vijānāmi evaṃ paṭivijānāmi evaṃ paṭivijjhāmīti—maññāmahaṃ momuhameva dhammaṃ.</p>
<p><a class="sc" id="46"></a><a class="ms" id="p_24Mn_722"></a><strong>Diṭṭhiyā eke paccenti suddhin</strong>ti. Suddhidiṭṭhiyā eke samaṇabrāhmaṇā suddhiṃ visuddhiṃ parisuddhiṃ, muttiṃ vimuttiṃ parimuttiṃ paccenti; “sassato loko, idameva saccaṃ moghamaññan”ti diṭṭhiyā eke samaṇabrāhmaṇā suddhiṃ visuddhiṃ parisuddhiṃ, muttiṃ vimuttiṃ parimuttiṃ paccenti; “asassato loko … pe … neva hoti na na hoti tathāgato paraṃ maraṇā, idameva saccaṃ moghamaññan”ti diṭṭhiyā eke samaṇabrāhmaṇā suddhiṃ visuddhiṃ parisuddhiṃ, muttiṃ vimuttiṃ parimuttiṃ paccentīti—diṭṭhiyā eke paccenti suddhiṃ.</p>
<p><a class="sc" id="47"></a><a class="ms" id="p_24Mn_723"></a>Tenāha so brāhmaṇo—</p>
<blockquote class="gatha">
<p><a class="sc" id="48"></a><a class="ms" id="p_24Mn_724"></a>“No ce kira diṭṭhiyā na sutiyā na ñāṇena, <span class="gathaQuote">(iti māgaṇḍiyo)</span><br>
Sīlabbatenāpi na suddhimāha;<br>
Adiṭṭhiyā assutiyā añāṇā,<br>
Asīlatā abbatā nopi tena;<br>
Maññāmahaṃ momuhameva dhammaṃ,<br>
Diṭṭhiyā eke paccenti suddhin”ti.</p>
<p><a class="sc" id="49"></a><a class="pts" id="pts193"></a><a class="ms" id="p_24Mn_725"></a><a class="msdiv" id="msdiv76"></a><strong><span class="var" title="diṭṭhīsu (si, s1-3, pts1, mr)" id="note345">Diṭṭhiñca</span> <span class="var" title="nissāya anupucchamāno (bj, s1-3, pts1 ^snp4.9#34 [Māgaṇḍiyasutta])" id="note346">­nissā­ya­nu­puccha­māno</span>,</strong> <span class="gathaQuote">(māgaṇḍiyāti bhagavā)</span><br>
<strong>Samuggahītesu <span class="var" title="pamohamāgato (bj) | samohamāgā (mr)" id="note347">pamohamāgā</span>;</strong><br>
<strong>Ito ca nāddakkhi aṇumpi saññaṃ,</strong><br>
<strong>Tasmā tuvaṃ momuhato dahāsi.</strong></p>
</blockquote>
<p><a class="sc" id="50"></a><a class="ms" id="p_24Mn_726"></a><strong>Diṭṭhiñca ­nissā­ya­nu­puccha­māno</strong>ti. Māgaṇḍiyo brāhmaṇo diṭṭhiṃ nissāya diṭṭhiṃ pucchati, lagganaṃ nissāya lagganaṃ pucchati, bandhanaṃ nissāya bandhanaṃ pucchati, palibodhaṃ nissāya palibodhaṃ pucchati. <strong>Anupucchamāno</strong>ti punappunaṃ pucchatīti—diṭṭhiñca ­nissā­ya­nu­puccha­māno.</p>
<p><a class="sc" id="51"></a><a class="ms" id="p_24Mn_727"></a><strong>Māgaṇḍiyā</strong>ti bhagavā taṃ brāhmaṇaṃ nāmena ālapati. <strong>Bhagavā</strong>ti gāra­vādhi­vacanaṃ … pe … sacchikā paññatti yadidaṃ bhagavāti—māgaṇḍiyāti bhagavā.</p>
<p><a class="sc" id="52"></a><a class="ms" id="p_24Mn_728"></a><strong>Samuggahītesu pamohamāgā</strong>ti. Yā sā diṭṭhi tayā gahitā parāmaṭṭhā abhiniviṭṭhā ajjhositā adhimuttā, tāyeva tvaṃ diṭṭhiyā mūḷhosi pamūḷhosi sammūḷhosi mohaṃ āgatosi pamohaṃ āgatosi sammohaṃ āgatosi andhakāraṃ pakkhandosīti—samuggahītesu pamohamāgā.</p>
<p><a class="sc" id="53"></a><a class="pts" id="pts194"></a><a class="ms" id="p_24Mn_729"></a><strong>Ito ca nāddakkhi aṇumpi saññan</strong>ti. Ito ajjhat­ta­santito vā paṭipadāto vā dhammadesanāto vā, yuttasaññaṃ pattasaññaṃ lakkhaṇasaññaṃ kāraṇasaññaṃ ṭhānasaññaṃ na paṭilabhati, kuto ñāṇanti. Evampi ito ca nāddakkhi aṇumpi saññaṃ. Atha vā aniccaṃ vā anicca­sañ­ñānu­lomaṃ vā, dukkhaṃ vā duk­kha­sañ­ñānu­lomaṃ vā, anattaṃ vā anatta­sañ­ñānu­lomaṃ vā, sañ­ñuppāda­mattaṃ vā sañ­jāni­ta­mattaṃ vā na paṭilabhati, kuto ñāṇanti. Evampi ito ca nāddakkhi aṇumpi saññaṃ.</p>
<p><a class="sc" id="54"></a><a class="ms" id="p_24Mn_730"></a><strong>Tasmā tuvaṃ momuhato dahāsī</strong>ti. <strong>Tasmā</strong>ti tasmā taṃkāraṇā taṃhetu tappaccayā taṃnidānā momūhadhammato bāladhammato mūḷhadhammato aññāṇadhammato amarā­vikkhepa­dhammato dahāsi passasi dakkhasi olokesi nijjhāyasi upapa­rikkha­sīti—tasmā tuvaṃ momuhato dahāsi.</p>
<p><a class="sc" id="55"></a><a class="ms" id="p_24Mn_731"></a>Tenāha bhagavā—</p>
<blockquote class="gatha">
<p><a class="sc" id="56"></a><a class="ms" id="p_24Mn_732"></a>“Diṭṭhiñca ­nissā­ya­nu­puccha­māno, <span class="gathaQuote">(māgaṇḍiyāti bhagavā)</span><br>
Samuggahītesu pamohamāgā;<br>
Ito ca nāddakkhi aṇumpi saññaṃ,<br>
Tasmā tuvaṃ momuhato dahāsī”ti.</p>
<p><a class="sc" id="57"></a><a class="ms" id="p_24Mn_733"></a><a class="msdiv" id="msdiv77"></a><strong>Samo visesī uda vā nihīno,</strong><br>
<strong>Yo maññati so vivadetha tena;</strong><br>
<strong>Tīsu vidhāsu avikampamāno,</strong><br>
<strong>Samo visesīti na tassa hoti.</strong></p>
</blockquote>
<p><a class="sc" id="58"></a><a class="ms" id="p_24Mn_734"></a><strong>Samo visesī uda vā nihīno, yo maññati so vivadetha tenā</strong>ti. ­Sadi­soha­masmīti vā seyyohamasmīti vā hīnohamasmīti vā yo maññati, so tena mānena tāya diṭṭhiyā tena vā puggalena kalahaṃ kareyya bhaṇḍanaṃ kareyya viggahaṃ kareyya vivādaṃ kareyya medhagaṃ kareyya—“na tvaṃ imaṃ dhammavinayaṃ ājānāsi, ahaṃ imaṃ dhammavinayaṃ ājānāmi, kiṃ tvaṃ imaṃ dhammavinayaṃ ājānissasi, micchā­paṭi­panno tvamasi, ahamasmi sammāpaṭipanno, sahitaṃ me, asahitaṃ te, pure vacanīyaṃ pacchā avaca, pacchā vacanīyaṃ pure avaca, adhiciṇṇaṃ te viparāvattaṃ, āropito te vādo, niggahito tvamasi, cara vādap­pamok­khāya, nibbeṭhehi vā sace pahosī”ti—samo visesī uda vā nihīno yo maññati so vivadetha tena.</p>
<p><a class="sc" id="59"></a><a class="pts" id="pts195"></a><a class="ms" id="p_24Mn_735"></a><strong>Tīsu vidhāsu avikampamāno, samo visesīti na tassa hotī</strong>ti. Yassetā tisso vidhā pahīnā samucchinnā vūpasantā paṭipassaddhā abhab­bup­pat­tikā ñāṇagginā daḍḍhā, so tīsu vidhāsu na kampati na vikampati, avi­kampa­mānassa puggalassa ­sadi­soha­masmīti vā seyyohamasmīti vā hīnohamasmīti vā. <strong>Na tassa hotī</strong>ti. Tīsu vidhāsu avikampamāno, samo visesīti—na tassa hoti.</p>
<p><a class="sc" id="60"></a><a class="ms" id="p_24Mn_736"></a>Tenāha bhagavā—</p>
<blockquote class="gatha">
<p><a class="sc" id="61"></a><a class="ms" id="p_24Mn_737"></a>“Samo visesī uda vā nihīno,<br>
Yo maññati so vivadetha tena;<br>
Tīsu vidhāsu avikampamāno,<br>
Samo visesīti na tassa hotī”ti.</p>
<p><a class="sc" id="62"></a><a class="ms" id="p_24Mn_738"></a><a class="msdiv" id="msdiv78"></a><strong>Saccanti so brāhmaṇo kiṃ vadeyya,</strong><br>
<strong>Musāti vā so vivadetha kena;</strong><br>
<strong>Yasmiṃ samaṃ visamaṃ vāpi natthi,</strong><br>
<strong>Sa kena vādaṃ paṭisaṃyujeyya.</strong></p>
</blockquote>
<p><a class="sc" id="63"></a><a class="ms" id="p_24Mn_739"></a><strong>Saccanti so brāhmaṇo kiṃ vadeyyā</strong>ti. <strong>Brāhmaṇo</strong>ti sattannaṃ dhammānaṃ bāhitattā brāhmaṇo … pe … asito tādi pavuccate sa brahmā. <strong>Saccanti so brāhmaṇo kiṃ vadeyyā</strong>ti. “Sassato loko, idameva saccaṃ moghamaññan”ti brāhmaṇo kiṃ vadeyya kiṃ katheyya kiṃ bhaṇeyya kiṃ dīpayeyya kiṃ vohareyya; “asassato loko … pe … neva hoti na na hoti tathāgato paraṃ maraṇā, idameva saccaṃ moghamaññan”ti brāhmaṇo kiṃ vadeyya kiṃ katheyya kiṃ bhaṇeyya kiṃ dīpayeyya kiṃ vohareyyāti—saccanti so brāhmaṇo kiṃ vadeyya.</p>
<p><a class="sc" id="64"></a><a class="pts" id="pts196"></a><a class="ms" id="p_24Mn_740"></a><strong>Musāti vā so vivadetha kenā</strong>ti. Brāhmaṇo mayhaṃva saccaṃ, tuyhaṃ musāti kena mānena, kāya diṭṭhiyā, kena vā puggalena kalahaṃ kareyya bhaṇḍanaṃ kareyya viggahaṃ kareyya vivādaṃ kareyya medhagaṃ kareyya—“na tvaṃ imaṃ dhammavinayaṃ ājānāsi … pe … nibbeṭhehi vā sace pahosī”ti—musāti vā so vivadetha kena.</p>
<p><a class="sc" id="65"></a><a class="ms" id="p_24Mn_741"></a><strong>Yasmiṃ samaṃ visamaṃ vāpi natthī</strong>ti. <strong>Yasmin</strong>ti yasmiṃ puggale arahante khīṇāsave ­sadi­soha­masmīti māno natthi, seyyohamasmīti māno natthi, hīnohamasmīti omāno natthi na santi na saṃvijjati nupalabbhati, pahīnaṃ samucchinnaṃ vūpasantaṃ paṭipassaddhaṃ abhab­bup­patti­kaṃ ñāṇagginā daḍḍhanti—yasmiṃ samaṃ visamaṃ vāpi natthi.</p>
<p><a class="sc" id="66"></a><a class="ms" id="p_24Mn_742"></a><strong>Sa kena vādaṃ paṭisaṃyujeyyā</strong>ti. So kena mānena, kāya diṭṭhiyā, kena vā puggalena vādaṃ paṭisaṃyojeyya paṭibaleyya kalahaṃ kareyya bhaṇḍanaṃ kareyya viggahaṃ kareyya vivādaṃ kareyya medhagaṃ kareyya—“na tvaṃ imaṃ dhammavinayaṃ ājānāsi … pe … nibbeṭhehi vā sace pahosī”ti—sa kena vādaṃ paṭisaṃyujeyya.</p>
<p><a class="sc" id="67"></a><a class="ms" id="p_24Mn_743"></a>Tenāha bhagavā—</p>
<blockquote class="gatha">
<p><a class="sc" id="68"></a><a class="ms" id="p_24Mn_744"></a>“Saccanti so brāhmaṇo kiṃ vadeyya,<br>
Musāti vā so vivadetha kena;<br>
Yasmiṃ samaṃ visamaṃ vāpi natthi,<br>
Sa kena vādaṃ paṭisaṃyujeyyā”ti.</p>
<p><a class="sc" id="69"></a><a class="ms" id="p_24Mn_745"></a><a class="msdiv" id="msdiv79"></a><strong>Okaṃ pahāya aniketasārī,</strong><br>
<strong>Gāme akubbaṃ muni <span class="var" title="saṇṭhavānī (s1) | santhavānī (s2, s3, pts1) | sandhavāni (mr)" id="note351">santhavāni</span>;</strong><br>
<strong>Kāmehi ritto apurakkharāno,</strong><br>
<strong>Kathaṃ na viggayha janena kayirā.</strong></p>
</blockquote>
<p><a class="sc" id="70"></a><a class="pts" id="pts197"></a><a class="ms" id="p_24Mn_746"></a>Atha kho <span class="var" title="haliddakānī (bj) | hālindakāni (pts1)" id="note353">hāliddakāni</span> gahapati yenāyasmā mahākaccāno tenupasaṅkami; upasaṅkamitvā āyasmantaṃ mahākaccānaṃ abhivādetvā ekamantaṃ nisīdi. Ekamantaṃ nisinno kho hāliddakāni gahapati āyasmantaṃ mahākaccānaṃ etadavoca— “vuttamidaṃ, bhante kaccāna, bhagavatā aṭṭhakavaggiye māgaṇḍiyapañhe—</p>
<blockquote class="gatha">
<p><a class="sc" id="71"></a><a class="ms" id="p_24Mn_747"></a>‘Okaṃ pahāya aniketasārī,<br>
Gāme akubbaṃ muni santhavāni;<br>
Kāmehi ritto apurakkharāno,<br>
Kathaṃ na viggayha janena kayirā’ti.</p>
</blockquote>
<p><a class="sc" id="72"></a><a class="ms" id="p_24Mn_748"></a>Imassa nu kho, bhante kaccāna, bhagavatā saṃkhittena bhāsitassa kathaṃ vitthārena attho daṭṭhabbo”ti?</p>
<p><a class="sc" id="73"></a><a class="ms" id="p_24Mn_749"></a>“Rūpadhātu kho, gahapati, viññāṇassa oko <span class="var" title="... rāga­vini­bandhañca (s1-3, pts1, c1)" id="note354">rūpa­dhātu­rāga­vini­baddhañca</span> pana viññāṇaṃ okasārīti vuccati. Vedanādhātu kho, gahapati … saññādhātu kho, gahapati … saṅkhāradhātu kho, gahapati, viññāṇassa oko saṅ­khā­ra­dhātu­rāga­vini­bandhañca pana viññāṇaṃ okasārīti vuccati. Evaṃ kho, gahapati, okasārī hoti.</p>
<p><a class="sc" id="74"></a><a class="pts" id="pts198"></a><a class="ms" id="p_24Mn_750"></a>Kathañca, gahapati, anokasārī hoti? Rūpadhātuyā kho, gahapati, yo chando yo rāgo yā nandī yā taṇhā ye <span class="var" title="upayūpādānā (bj) | upayupādānā (mr)" id="note355">upāyupādānā</span> cetaso adhiṭṭhā­nābhini­ve­sā­nusayā te tathāgatassa pahīnā ucchinnamūlā tālāvatthukatā anabhāvaṃkatā āyatiṃ anuppādadhammā; tasmā tathāgato anokasārīti vuccati. Vedanādhātuyā kho, gahapati … saññādhātuyā kho, gahapati … saṅ­khā­ra­dhātuyā kho, gahapati … viññāṇadhātuyā kho, gahapati, yo chando yo rāgo yā nandī yā taṇhā ye upāyupādānā cetaso adhiṭṭhā­nābhini­ve­sā­nusayā te tathāgatassa pahīnā ucchinnamūlā tālāvatthukatā anabhāvaṃkatā āyatiṃ anuppādadhammā; tasmā tathāgato anokasārīti vuccati. Evaṃ kho, gahapati, anokasārī hoti.</p>
<p><a class="sc" id="75"></a><a class="ms" id="p_24Mn_751"></a>Kathañca, gahapati, niketasārī hoti? Rūpa­nimitta­niketa­vi­sāra­vini­bandhā kho, gahapati, niketasārīti vuccati. Saddanimitta … gandhanimitta … rasanimitta … ­phoṭṭhab­ba­nimitta … dhamma­ni­mit­tani­keta­vi­sāra­vini­bandhā kho, gahapati, niketasārīti vuccati. Evaṃ kho, gahapati, niketasārī hoti.</p>
<p><a class="sc" id="76"></a><a class="ms" id="p_24Mn_752"></a>Kathañca, gahapati, aniketasārī hoti? Rūpa­nimitta­niketa­vi­sāra­vini­bandhā kho, gahapati, tathāgatassa pahīnā ucchinnamūlā tālāvatthukatā anabhāvaṃkatā āyatiṃ anuppādadhammā; tasmā tathāgato aniketasārīti vuccati. Saddanimitta … gandhanimitta … rasanimitta … ­phoṭṭhab­ba­nimitta … dhamma­ni­mit­tani­keta­vi­sāra­vini­bandhā kho, gahapati, tathāgatassa pahīnā ucchinnamūlā tālāvatthukatā anabhāvaṃkatā āyatiṃ anuppādadhammā; tasmā tathāgato aniketasārīti vuccati. Evaṃ kho, gahapati, aniketasārī hoti.</p>
<p><a class="sc" id="77"></a><a class="pts" id="pts199"></a><a class="ms" id="p_24Mn_753"></a>Kathañca, gahapati, gāme santhavajāto hoti? Idha, gahapati, ekacco bhikkhu gihīhi saṃsaṭṭho viharati sahanandī sahasokī, sukhitesu sukhito, dukkhitesu dukkhito, uppannesu kic­cakara­ṇīyesu attanā voyogaṃ āpajjati. Evaṃ kho, gahapati, gāme santhavajāto hoti.</p>
<p><a class="sc" id="78"></a><a class="ms" id="p_24Mn_754"></a>Kathañca, gahapati, gāme na santhavajāto hoti? Idha, gahapati, ekacco bhikkhu gihīhi asaṃsaṭṭho viharati na sahanandī na sahasokī, na sukhitesu sukhito, na dukkhitesu dukkhito, uppannesu kic­cakara­ṇīyesu na attanā voyogaṃ āpajjati. Evaṃ kho, gahapati, gāme na santhavajāto hoti.</p>
<p><a class="sc" id="79"></a><a class="ms" id="p_24Mn_755"></a>Kathañca, gahapati, kāmehi aritto hoti? Idha, gahapati, ekacco bhikkhu kāmesu avītarāgo hoti avigatacchando avigatapemo avigatapipāso avigata­pari­ḷāho avigatataṇho. Evaṃ kho, gahapati, kāmehi aritto hoti.</p>
<p><a class="sc" id="80"></a><a class="ms" id="p_24Mn_756"></a>Kathañca, gahapati, kāmehi ritto hoti? Idha, gahapati, ekacco bhikkhu kāmesu vītarāgo hoti vigatacchando vigatapemo vigatapipāso vigatapariḷāho vigatataṇho. Evaṃ kho, gahapati, kāmehi ritto hoti.</p>
<p><a class="sc" id="81"></a><a class="ms" id="p_24Mn_757"></a>Kathañca, gahapati, purakkharāno hoti? Idha, gahapati, ekaccassa bhikkhuno evaṃ hoti—‘evaṃrūpo siyaṃ anāga­ta­maddhā­nan’ti … ‘evaṃvedano siyaṃ … evaṃsañño siyaṃ … evaṃsaṅkhāro siyaṃ … evaṃviññāṇo siyaṃ anāga­ta­maddhā­nan’ti … evaṃ kho, gahapati, purakkharāno hoti.</p>
<p><a class="sc" id="82"></a><a class="pts" id="pts200"></a><a class="ms" id="p_24Mn_758"></a>Kathañca, gahapati, apurakkharāno hoti? Idha, gahapati, ekaccassa bhikkhuno na evaṃ hoti—‘evaṃrūpo siyaṃ anāga­ta­maddhā­nan’ti … ‘evaṃvedano siyaṃ … evaṃsañño siyaṃ … evaṃsaṅkhāro siyaṃ … evaṃviññāṇo siyaṃ anāga­ta­maddhā­nan’ti … evaṃ kho, gahapati, apurakkharāno hoti.</p>
<p><a class="sc" id="83"></a><a class="ms" id="p_24Mn_759"></a>Kathañca, gahapati, kathaṃ viggayha janena kattā hoti? Idha, gahapati, ekacco evarūpiṃ kathaṃ kattā hoti—‘na tvaṃ imaṃ dhammavinayaṃ ājānāsi, ahaṃ imaṃ dhammavinayaṃ ājānāmi, kiṃ tvaṃ imaṃ dhammavinayaṃ ājānissasi, micchā­paṭi­panno tvamasi, ahamasmi sammāpaṭipanno, sahitaṃ me, asahitaṃ te, pure vacanīyaṃ pacchā avaca, pacchā vacanīyaṃ pure avaca, adhiciṇṇaṃ te viparāvattaṃ, āropito te vādo, niggahito tvamasi, cara vādap­pamok­khāya, nibbeṭhehi vā sace pahosī’ti. Evaṃ kho, gahapati, kathaṃ viggayha janena kattā hoti.</p>
<p><a class="sc" id="84"></a><a class="ms" id="p_24Mn_760"></a>Kathañca, gahapati, kathaṃ na viggayha janena kattā hoti? Idha, gahapati, ekacco na evarūpiṃ kathaṃ kattā hoti—‘na tvaṃ imaṃ dhammavinayaṃ ājānāsi … pe … nibbeṭhehi vā sace pahosī’ti. Evaṃ kho, gahapati, na viggayha janena kattā hoti. Iti kho, gahapati, yaṃ taṃ vuttaṃ bhagavatā aṭṭhakavaggiye māgaṇḍiyapañhe—</p>
<blockquote class="gatha">
<p><a class="sc" id="85"></a><a class="ms" id="p_24Mn_761"></a>‘Okaṃ pahāya aniketasārī,<br>
Gāme akubbaṃ muni santhavāni;<br>
Kāmehi ritto apurakkharāno,<br>
Kathaṃ na viggayha janena kayirā’ti.</p>
</blockquote>
<p><a class="sc" id="86"></a><a class="pts" id="pts201"></a><a class="ms" id="p_24Mn_762"></a>Imassa kho, gahapati, bhagavatā saṃkhittena bhāsitassa evaṃ vitthārena attho daṭṭhabbo”ti.</p>
<p><a class="sc" id="87"></a><a class="ms" id="p_24Mn_763"></a>Tenāha bhagavā—</p>
<blockquote class="gatha">
<p><a class="sc" id="88"></a><a class="ms" id="p_24Mn_764"></a>“Okaṃ pahāya aniketasārī,<br>
Gāme akubbaṃ muni santhavāni;<br>
Kāmehi ritto apurakkharāno,<br>
Kathaṃ na viggayha janena kayirā”ti.</p>
<p><a class="sc" id="89"></a><a class="ms" id="p_24Mn_765"></a><a class="msdiv" id="msdiv80"></a><strong>Yehi vivitto vicareyya loke,</strong><br>
<strong>Na tāni uggayha vadeyya nāgo;</strong><br>
<strong>Elambujaṃ <span class="var" title="kaṇṭakaṃ vārijaṃ (bj) | kaṇṭakavārijaṃ (pts1)" id="note358">kaṇḍakavārijaṃ</span> yathā,</strong><br>
<strong>Jalena paṅkena canūpalittaṃ;</strong><br>
<strong>Evaṃ munī santivādo agiddho,</strong><br>
<strong>Kāme ca loke ca anūpalitto.</strong></p>
</blockquote>
<p><a class="sc" id="90"></a><a class="ms" id="p_24Mn_766"></a><strong>Yehi vivitto vicareyya loke</strong>ti. <strong>Yehī</strong>ti yehi diṭṭhigatehi. <strong>Vivitto</strong>ti kāya­ducca­ritena ritto vivitto pavivitto, vacī­ducca­ritena … mano­ducca­ritena … rāgena … pe … sab­bā­kusa­lā­bhi­saṅ­khā­rehi ritto vivitto pavivitto. <strong>Vicareyyā</strong>ti vicareyya vihareyya iriyeyya vatteyya pāleyya yapeyya yāpeyya. <strong>Loke</strong>ti manussaloketi—yehi vivitto vicareyya loke.</p>
<p><a class="sc" id="91"></a><a class="ms" id="p_24Mn_767"></a><strong>Na tāni uggayha vadeyya nāgo</strong>ti. <strong>Nāgo</strong>ti āguṃ na karotīti—nāgo, na gacchatīti—nāgo, nāgacchatīti—nāgo. Kathaṃ āguṃ na karotīti—nāgo? Āgū vuccanti pāpakā akusalā dhammā saṃkilesikā ponobhavikā sadarā dukkhavipākā āyatiṃ jāti­jarā­maraṇiyā.</p>
<blockquote class="gatha">
<p><a class="sc" id="92"></a><a class="pts" id="pts202"></a><a class="ms" id="p_24Mn_768"></a>Āguṃ na karoti kiñci loke, <span class="gathaQuote">(sabhiyāti bhagavā)</span><br>
Sabbasaññoge visajja bandhanāni;<br>
Sabbattha na sajjatī vimutto,<br>
Nāgo tādi pavuccate tathattā.</p>
</blockquote>
<p><a class="sc" id="93"></a><a class="ms" id="p_24Mn_769"></a>Evaṃ āguṃ na karotīti—nāgo.</p>
<p><a class="sc" id="94"></a><a class="ms" id="p_24Mn_770"></a>Kathaṃ na gacchatīti—nāgo? Na chandāgatiṃ gacchati, na dosāgatiṃ gacchati, na mohāgatiṃ gacchati, na bhayāgatiṃ gacchati, na rāgavasena gacchati, na dosavasena gacchati, na mohavasena gacchati, na mānavasena gacchati, na diṭṭhivasena gacchati, na uddhaccavasena gacchati, na vici­kicchā­vasena gacchati, nānusayavasena gacchati, na vaggehi dhammehi yāyati nīyati vuyhati saṃharīyati. Evaṃ na gacchatīti—nāgo.</p>
<p><a class="sc" id="95"></a><a class="ms" id="p_24Mn_771"></a>Kathaṃ nāgacchatīti—nāgo? Sotā­patti­mag­gena ye kilesā pahīnā te kilese na puneti na pacceti na paccāgacchati. Sakadā­gāmi­mag­gena … anāgāmimaggena … arahat­ta­mag­gena ye kilesā pahīnā te kilese na puneti na pacceti na paccāgacchati. Evaṃ nāgacchatīti—nāgo.</p>
<p><a class="sc" id="96"></a><a class="ms" id="p_24Mn_772"></a><strong>Na tāni uggayha vadeyya nāgo</strong>ti. Nāgo na tāni diṭṭhigatāni gahetvā uggahetvā gaṇhitvā parāmasitvā abhinivisitvā vadeyya katheyya bhaṇeyya dīpayeyya vohareyya; “sassato loko … pe … neva hoti na na hoti tathāgato paraṃ maraṇā, idameva saccaṃ moghamaññan”ti vadeyya katheyya bhaṇeyya dīpayeyya vohareyyāti—na tāni uggayha vadeyya nāgo.</p>
<p><a class="sc" id="97"></a><a class="pts" id="pts203"></a><a class="ms" id="p_24Mn_773"></a><strong>Elambujaṃ kaṇḍakavārijaṃ yathā, jalena paṅkena canūpalittan</strong>ti. Elaṃ vuccati udakaṃ, ambujaṃ vuccati padumaṃ, kaṇḍako vuccati kharadaṇḍo, vāri vuccati udakaṃ, vārijaṃ vuccati padumaṃ vārisambhavaṃ, jalaṃ vuccati udakaṃ, paṅko vuccati kaddamo. Yathā padumaṃ vārijaṃ vārisambhavaṃ jalena ca paṅkena ca na limpati na palimpati na upalimpati, alittaṃ asaṃlittaṃ anupalittanti—elambujaṃ kaṇḍakavārijaṃ yathā jalena paṅkena canūpalittaṃ.</p>
<p><a class="sc" id="98"></a><a class="pts" id="pts204"></a><a class="ms" id="p_24Mn_774"></a><strong>Evaṃ munī santivādo agiddho, kāme ca loke ca anūpalitto</strong>ti. <strong>Evan</strong>ti opamma­saṃ­paṭi­pāda­naṃ. <strong>Munī</strong>ti. Monaṃ vuccati ñāṇaṃ … pe … saṅga­jāla­maticca so muni. <strong>Santivādo</strong>ti santivādo muni tāṇavādo leṇavādo saraṇavādo abhayavādo accutavādo amatavādo nibbānavādoti—evaṃ muni santivādo. <strong>Agiddho</strong>ti. <strong>Gedho</strong> vuccati taṇhā. Yo rāgo sārāgo … pe … abhijjhā lobho akusalamūlaṃ. Yasseso gedho pahīno samucchinno vūpasanto paṭipassaddho abhab­bup­pat­tiko ñāṇagginā daḍḍho so vuccati agiddho. So rūpe agiddho, sadde … gandhe … rase … phoṭṭhabbe … kule … gaṇe … āvāse … lābhe … yase … pasaṃsāya … sukhe … cīvare … piṇḍapāte … senāsane … gilāna­pac­ca­ya­bhesaj­ja­parik­khāre … kāmadhātuyā … rūpadhātuyā … arūpadhātuyā … kāmabhave … rūpabhave … arūpabhave … saññābhave … asaññābhave … neva­saññā­nā­saññā­bhave … ekavokārabhave … catuvo­kāra­bhave … pañca­vo­kāra­bhave … atīte … anāgate … paccuppanne … diṭṭha­suta­mu­taviñ­ñātab­besu dhammesu agiddho agadhito amucchito <span class="var" title="anajjhopanno (bj, s1-3, pts1) | anajjhāpanno (si)" id="note361">anajjhosanno</span>, vītagedho vigatagedho cattagedho vantagedho muttagedho pahīnagedho paṭi­nissaṭ­ṭha­gedho, vītarāgo vigatarāgo cattarāgo vantarāgo muttarāgo pahīnarāgo paṭi­nissaṭ­ṭha­rāgo, nicchāto nibbuto sītibhūto sukhap­paṭi­saṃ­vedī brahmabhūtena attanā viharatīti—evaṃ muni santivādo agiddho.</p>
<p><a class="sc" id="99"></a><a class="ms" id="p_24Mn_775"></a><strong>Kāme ca loke ca anūpalitto</strong>ti. <strong>Kāmā</strong>ti udānato dve kāmā—vatthukāmā ca kilesakāmā ca … pe … ime vuccanti vatthukāmā … pe … ime vuccanti kilesakāmā. <strong>Loke</strong>ti apāyaloke manussaloke devaloke khandhaloke dhātuloke āyatanaloke. <strong>Lepā</strong>ti dve lepā—taṇhālepo ca diṭṭhilepo ca … pe … ayaṃ taṇhālepo … pe … ayaṃ diṭṭhilepo. Muni taṇhālepaṃ pahāya diṭṭhilepaṃ paṭi­nissaj­jitvā kāme ca loke ca na limpati na palimpati na upalimpati, alitto apalitto anupalitto nikkhanto nissaṭo vippamutto visaññutto vimariyā­di­ka­tena cetasā viharatīti—evaṃ munī santivādo agiddho, kāme ca loke ca anūpalitto.</p>
<p><a class="sc" id="100"></a><a class="ms" id="p_24Mn_776"></a>Tenāha bhagavā—</p>
<blockquote class="gatha">
<p><a class="sc" id="101"></a><a class="ms" id="p_24Mn_777"></a>“Yehi vivitto vicareyya loke,<br>
Na tāni uggayha vadeyya nāgo;<br>
Elambujaṃ kaṇḍakavārijaṃ yathā,<br>
Jalena paṅkena canūpalittaṃ;<br>
Evaṃ munī santivādo agiddho,<br>
Kāme ca loke ca anūpalitto”ti.</p>
<p><a class="sc" id="102"></a><a class="ms" id="p_24Mn_778"></a><a class="msdiv" id="msdiv81"></a><strong>Na vedagū <span class="var" title="diṭṭhiyā (bj, s1-3, pts1, c1)" id="note363">diṭṭhiyāyako</span> na mutiyā,</strong><br>
<strong>Sa mānameti na hi tammayo so;</strong><br>
<strong>Na kammunā nopi sutena neyyo,</strong><br>
<strong>Anūpanīto sa nivesanesu.</strong></p>
</blockquote>
<p><a class="sc" id="103"></a><a class="pts" id="pts205"></a><a class="ms" id="p_24Mn_779"></a><strong>Na vedagū diṭṭhiyāyako na mutiyā, sa mānametī</strong>ti. <strong>Nā</strong>ti paṭikkhepo. <strong>Vedagū</strong>ti. Vedo vuccati catūsu maggesu ñāṇaṃ, paññā paññindriyaṃ paññābalaṃ dhamma­vicaya­sam­boj­jhaṅgo vīmaṃsā vipassanā sammādiṭṭhi. Tehi vedehi jāti­jarā­maraṇassa antagato antappatto, koṭigato koṭippatto, pariyantagato ­pariyan­tap­patto, vosānagato vosānappatto, tāṇagato tāṇappatto, leṇagato leṇappatto, saraṇagato saraṇappatto, abhayagato abhayappatto, accutagato accutappatto, amatagato amatappatto, nibbānagato nibbānappatto, vedānaṃ vā antaṃ gatoti vedagū, vedehi vā antaṃ gatoti vedagū, sattannaṃ vā dhammānaṃ viditattā vedagū, sakkāyadiṭṭhi viditā hoti, vicikicchā viditā hoti, sīlab­bata­parāmāso vidito hoti, rāgo vidito hoti, doso vidito hoti, moho vidito hoti, māno vidito hoti, viditāssa honti pāpakā akusalā dhammā saṃkilesikā ponobhavikā sadarā dukkhavipākā āyatiṃ jāti­jarā­maraṇiyā.</p>
<blockquote class="gatha">
<p><a class="sc" id="104"></a><a class="ms" id="p_24Mn_780"></a>Vedāni viceyya kevalāni, <span class="gathaQuote">(sabhiyāti bhagavā)</span><br>
Samaṇānaṃ yānīdhatthi brāhmaṇānaṃ;<br>
Sabbavedanāsu vītarāgo,<br>
Sabbaṃ vedamaticca vedagū soti.</p>
</blockquote>
<p><a class="sc" id="105"></a><a class="pts" id="pts206"></a><a class="ms" id="p_24Mn_781"></a><strong>Na diṭṭhiyā</strong>ti tassa dvāsaṭṭhi diṭṭhigatāni pahīnāni samucchinnāni vūpasantāni paṭi­passad­dhāni abhab­bup­patti­kāni ñāṇagginā daḍḍhāni. So diṭṭhiyā na yāyati na nīyati na vuyhati na saṃharīyati, napi taṃ diṭṭhigataṃ sārato pacceti na paccā­gaccha­tīti—na vedagū diṭṭhiyā. <strong>Na mutiyā</strong>ti mutarūpena vā parato ghosena vā mahā­jana­sam­mutiyā vā mānaṃ neti na upeti na upagacchati na gaṇhāti na parāmasati ­nābhini­visa­tīti—na vedagū diṭṭhiyāyako na mutiyā sa mānameti.</p>
<p><a class="sc" id="106"></a><a class="ms" id="p_24Mn_782"></a><strong>Na hi tammayo so</strong>ti na taṇhāvasena diṭṭhivasena tammayo hoti tapparamo tapparāyaṇo. Yato taṇhā ca diṭṭhi ca māno cassa pahīnā honti ucchinnamūlā tālāvatthukatā anabhāvaṃkatā āyatiṃ anuppādadhammā ettāvatā na tammayo hoti na tapparamo na tapparāyaṇoti— sa mānameti na hi tammayo so.</p>
<p><a class="sc" id="107"></a><a class="ms" id="p_24Mn_783"></a><strong>Na kammunā nopi sutena neyyo</strong>ti. <strong>Na kammunā</strong>ti puññā­bhi­saṅ­khā­rena vā apuññā­bhi­saṅ­khā­rena vā āneñjā­bhi­saṅ­khā­rena vā na yāyati na nīyati na vuyhati na saṃharīyatīti—na kammunā. <strong>Nopi sutena neyyo</strong>ti sutasuddhiyā vā parato ghosena vā mahā­jana­sam­mutiyā vā na yāyati na nīyati na vuyhati na saṃharīyatīti—na kammunā nopi sutena neyyo.</p>
<p><a class="sc" id="108"></a><a class="ms" id="p_24Mn_784"></a><strong>Anūpanīto sa nivesanesū</strong>ti. <strong>Upayā</strong>ti dve upayā—taṇhūpayo ca diṭṭhūpayo ca … pe … ayaṃ taṇhūpayo … pe … ayaṃ diṭṭhūpayo. Tassa taṇhūpayo pahīno, diṭṭhūpayo paṭinissaṭṭho. Taṇhūpayassa pahīnattā, diṭṭhūpayassa paṭi­nissaṭ­ṭhattā so nivesanesu anūpanīto anupalitto anupagato anajjhosito anadhimutto nikkhanto nissaṭo vippamutto visaññutto vimariyā­di­ka­tena cetasā viharatīti—anūpanīto sa nivesanesu.</p>
<p><a class="sc" id="109"></a><a class="pts" id="pts207"></a><a class="ms" id="p_24Mn_785"></a>Tenāha bhagavā—</p>
<blockquote class="gatha">
<p><a class="sc" id="110"></a><a class="ms" id="p_24Mn_786"></a>“Na vedagū diṭṭhiyāyako na mutiyā,<br>
Sa mānameti na hi tammayo so;<br>
Na kammunā nopi sutena neyyo,<br>
Anūpanīto sa nivesanesū”ti.</p>
<p><a class="sc" id="111"></a><a class="ms" id="p_24Mn_787"></a><a class="msdiv" id="msdiv82"></a><strong>Saññā­virat­tassa na santi ganthā,</strong><br>
<strong>Paññā­vimuttassa na santi mohā;</strong><br>
<strong>Saññañca diṭṭhiñca ye aggahesuṃ,</strong><br>
<strong>Te <span class="var" title="ghaṭṭamānā (si, c1)" id="note367">ghaṭṭayantā</span> vicaranti loke.</strong></p>
</blockquote>
<p><a class="sc" id="112"></a><a class="ms" id="p_24Mn_788"></a><strong>Saññā­virat­tassa na santi ganthā</strong>ti. Yo sama­tha­pubbaṅ­gamaṃ ariyamaggaṃ bhāveti tassa ādito upādāya ganthā vikkhambhitā honti, arahatte patte arahato ganthā ca mohā ca nīvaraṇā ca kāmasaññā byāpādasaññā vihiṃsāsaññā diṭṭhisaññā ca pahīnā honti ucchinnamūlā tālāvatthukatā anabhāvaṃkatā āyatiṃ anup­pā­da­dham­māti—saññā­virat­tassa na santi ganthā.</p>
<p><a class="sc" id="113"></a><a class="ms" id="p_24Mn_789"></a><strong>Paññā­vimuttassa na santi mohā</strong>ti. Yo vipassa­nā­pubbaṅ­gamaṃ ariyamaggaṃ bhāveti, tassa ādito upādāya mohā vikkhambhitā honti, arahatte patte arahato mohā ca ganthā ca nīvaraṇā ca kāmasaññā byāpādasaññā vihiṃsāsaññā diṭṭhisaññā ca pahīnā honti ucchinnamūlā tālāvatthukatā anabhāvaṃkatā āyatiṃ anup­pā­da­dham­māti—paññā­vimuttassa na santi mohā.</p>
<p><a class="sc" id="114"></a><a class="pts" id="pts208"></a><a class="ms" id="p_24Mn_790"></a><strong>Saññañca diṭṭhiñca ye aggahesuṃ, te ghaṭṭayantā vicaranti loke</strong>ti. Ye saññaṃ gaṇhanti kāmasaññaṃ byāpādasaññaṃ vihiṃsāsaññaṃ te saññāvasena ghaṭṭenti saṅghaṭṭenti. Rājānopi rājūhi vivadanti, khattiyāpi khattiyehi vivadanti, brāhmaṇāpi brāhmaṇehi vivadanti, gahapatīpi gahapatīhi vivadanti, mātāpi puttena vivadati, puttopi mātarā vivadati, pitāpi puttena vivadati, puttopi pitarā vivadati, bhātāpi bhātarā vivadati, bhaginīpi bhaginiyā vivadati, bhātāpi bhaginiyā vivadati, bhaginīpi bhātarā vivadati, sahāyopi sahāyena vivadati. Te tattha kala­havig­gaha­vivāda­māpannā aññamaññaṃ pāṇīhipi upakkamanti, <span class="var" title="leḍḍuhipi (bj) | leṭṭūhipi (mr)" id="note368">leḍḍūhipi</span> upakkamanti, daṇḍehipi upakkamanti, satthehipi upakkamanti. Te tattha maraṇampi nigacchanti maraṇamattampi dukkhaṃ. Ye diṭṭhiṃ gaṇhanti “sassato loko”ti vā … pe … “neva hoti na na hoti tathāgato paraṃ maraṇā”ti vā te diṭṭhivasena ghaṭṭenti saṅghaṭṭenti, satthārato satthāraṃ ghaṭṭenti, dhammakkhānato dhammakkhānaṃ ghaṭṭenti, gaṇato gaṇaṃ ghaṭṭenti, diṭṭhiyā diṭṭhiṃ ghaṭṭenti, paṭipadāya paṭipadaṃ ghaṭṭenti, maggato maggaṃ ghaṭṭenti.</p>
<p><a class="sc" id="115"></a><a class="pts" id="pts209"></a><a class="ms" id="p_24Mn_791"></a>Atha vā te vivadanti, kalahaṃ karonti, bhaṇḍanaṃ karonti, viggahaṃ karonti, vivādaṃ karonti, medhagaṃ karonti—“na tvaṃ imaṃ dhammavinayaṃ ājānāsi … pe … nibbeṭhehi vā sace pahosī”ti. Tesaṃ abhisaṅkhārā appahīnā; abhi­saṅ­khā­rā­naṃ appahīnattā gatiyā ghaṭṭenti, niraye ghaṭṭenti, tiracchā­na­yoniyā ghaṭṭenti, pettivisaye ghaṭṭenti, manussaloke ghaṭṭenti, devaloke ghaṭṭenti, gatiyā gatiṃ … upapattiyā upapattiṃ … paṭisandhiyā paṭisandhiṃ … bhavena bhavaṃ … saṃsārena saṃsāraṃ … vaṭṭena vaṭṭaṃ ghaṭṭenti saṅghaṭṭenti vadanti vicaranti viharanti iriyanti vattenti pālenti yapenti yāpenti. <strong>Loke</strong>ti apāyaloke … pe … āyatanaloketi—saññañca diṭṭhiñca ye aggahesuṃ te ghaṭṭayantā vicaranti loke.</p>
<p><a class="sc" id="116"></a><a class="ms" id="p_24Mn_792"></a>Tenāha bhagavā—</p>
<blockquote class="gatha">
<p><a class="sc" id="117"></a><a class="ms" id="p_24Mn_793"></a>“Saññā­virat­tassa na santi ganthā,<br>
Paññā­vimuttassa na santi mohā;<br>
Saññañca diṭṭhiñca ye aggahesuṃ,<br>
Te ghaṭṭayantā vicaranti loke”ti.</p>
</blockquote>
<p class="endsutta"><a class="sc" id="118"></a><a class="ms" id="p_24Mn_794"></a>Māgaṇḍi­ya­sutta­niddeso navamo.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
