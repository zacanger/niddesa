::: {#text lang="pi"}
::: {#mnd7 .section .sutta}
::: {.hgroup}
Mahāniddesa

Aṭṭhakavagga

# 7. ­Tissa­met­teyya­sutta­niddesa
:::

[]{#1 .sc}[]{#p_24Mn_509 .ms}Atha ­tissa­met­tey­yasut­ta­niddesaṃ
vakkhati---

> []{#2 .sc}[]{#pts139 .pts}[]{#p_24Mn_510 .ms}[]{#msdiv49
> .msdiv}**Methuna­manu­yuttassa,** [(iccāyasmā tisso
> metteyyo)]{.gathaQuote}\
> **Vighātaṃ brūhi mārisa;**\
> **Sutvāna tava sāsanaṃ,**\
> **Viveke sikkhissāmase.**

[]{#3 .sc}[]{#p_24Mn_511 .ms}**Methuna­manu­yuttassā**ti.
**Methunadhammo** nāma yo so asaddhammo gāmadhammo vasaladhammo
duṭṭhullo odakantiko rahasso dvayaṃ­d­vayasa­māpatti. Kiṃkāraṇā vuccati
methunadhammo? Ubhinnaṃ rattānaṃ sārattānaṃ avassutānaṃ
pari­yuṭ­ṭhi­tā­naṃ ­pariyā­dinna­cittā­naṃ ubhinnaṃ sadisānaṃ
dhammoti---taṃkāraṇā vuccati methunadhammo. Yathā ubho kalahakārakā
methunakāti vuccanti, ubho bhaṇḍanakārakā methunakāti vuccanti, ubho
bhassakārakā methunakāti vuccanti, ubho vivādakārakā methunakāti
vuccanti, ubho adhika­ra­ṇa­kārakā methunakāti vuccanti, ubho vādino
methunakāti vuccanti, ubho sallāpakā methunakāti vuccanti; evamevaṃ
ubhinnaṃ rattānaṃ sārattānaṃ avassutānaṃ pari­yuṭ­ṭhi­tā­naṃ
­pariyā­dinna­cittā­naṃ ubhinnaṃ sadisānaṃ dhammoti--- taṃkāraṇā vuccati
methunadhammo.

[]{#4 .sc}[]{#p_24Mn_512 .ms}**Methuna­manu­yuttassā**ti. Methunadhamme
yuttassa payuttassa āyuttassa samāyuttassa taccaritassa tabbahulassa
taggarukassa tanninnassa tappoṇassa tappabbhārassa tadadhi­muttassa
tadadhipa­teyyas­sāti---methuna­manu­yuttassa.

[]{#5 .sc}[]{#pts140 .pts}[]{#p_24Mn_513 .ms}**Iccāyasmā tisso
metteyyo**ti. **Iccā**ti padasandhi padasaṃsaggo padapāripūrī
akkha­ra­sama­vāyo byañ­jana­siliṭ­ṭhatā padānu­pubba­tā­petaṃ---iccāti.
**Āyasmā**ti piyavacanaṃ garuvacanaṃ sagāra­va­vacanaṃ
­sap­patis­sa­va­cana­metaṃ---āyasmāti. **Tisso**ti tassa therassa nāmaṃ
saṅkhā samaññā paññatti vohāro nāmaṃ nāmakammaṃ nāmadheyyaṃ nirutti
byañjanaṃ abhilāpo. **Metteyyo**ti tassa therassa gottaṃ saṅkhā samaññā
paññatti vohāroti---iccāyasmā tisso metteyyo.

[]{#6 .sc}[]{#p_24Mn_514 .ms}**Vighātaṃ brūhi mārisā**ti. **Vighātan**ti
vighātaṃ upaghātaṃ pīḷanaṃ ghaṭṭanaṃ upaddavaṃ upasaggaṃ brūhi ācikkha
desehi paññapehi paṭṭhapehi vivara vibhaja [uttānīkarohi]{#note261 .var
title="uttāniṃ karohi (mr)"} pakāsehi. **Mārisā**ti piyavacanaṃ
garuvacanaṃ sagāra­va­vacanaṃ ­sap­patis­sa­va­cana­metaṃ mārisāti---
vighātaṃ brūhi mārisa.

[]{#7 .sc}[]{#p_24Mn_515 .ms}**Sutvāna tava sāsanan**ti. Tuyhaṃ vacanaṃ
byappathaṃ desanaṃ anusāsanaṃ anusiṭṭhiṃ sutvā suṇitvā uggahetvā
upadhārayitvā upa­lak­kha­yit­vāti---sutvāna tava sāsanaṃ.

[]{#8 .sc}[]{#p_24Mn_516 .ms}**Viveke sikkhissāmase**ti. **Viveko**ti
tayo vivekā---kāyaviveko, cittaviveko, upadhiviveko. Katamo kāyaviveko?
Idha bhikkhu vivittaṃ senāsanaṃ bhajati araññaṃ rukkhamūlaṃ pabbataṃ
kandaraṃ giriguhaṃ susānaṃ vanapatthaṃ abbhokāsaṃ palāsapuñjaṃ, kāyena
vivitto viharati. So eko gacchati, eko tiṭṭhati, eko nisīdati, eko
seyyaṃ kappeti, eko gāmaṃ piṇḍāya pavisati, eko paṭikkamati, eko raho
nisīdati, eko caṅkamaṃ adhiṭṭhāti, eko carati, eko viharati iriyati
vattati pāleti yapeti yāpeti---ayaṃ kāyaviveko.

[]{#9 .sc}[]{#pts141 .pts}[]{#p_24Mn_517 .ms}Katamo cittaviveko?
Paṭhamaṃ jhānaṃ samāpannassa nīvaraṇehi cittaṃ vivittaṃ hoti, dutiyaṃ
jhānaṃ samāpannassa vitak­ka­vi­cārehi cittaṃ vivittaṃ hoti, tatiyaṃ
jhānaṃ samāpannassa pītiyā cittaṃ vivittaṃ hoti, catutthaṃ jhānaṃ
samāpannassa sukhadukkhehi cittaṃ vivittaṃ hoti, ākāsānañ­cāyata­naṃ
samāpannassa rūpasaññāya paṭighasaññāya nānattasaññāya cittaṃ vivittaṃ
hoti, viñ­ñā­ṇañ­cāyata­naṃ samāpannassa ākāsānañ­cāyata­na­saññāya
cittaṃ vivittaṃ hoti, ākiñ­cañ­ñā­yatanaṃ samāpannassa
viñ­ñā­ṇañ­cāyata­na­saññāya cittaṃ vivittaṃ hoti,
neva­saññā­nā­sañ­ñāyata­naṃ samāpannassa ākiñ­cañ­ñā­yata­nasaññāya
cittaṃ vivittaṃ hoti, sotāpannassa sakkā­ya­diṭṭhiyā vicikicchāya
sīlab­bata­parāmāsā diṭṭhānusayā vici­kicchā­nusayā tadekaṭṭhehi ca
kilesehi cittaṃ vivittaṃ hoti, sakadāgāmissa oḷārikā
­kāmarā­ga­saṃ­yojanā paṭi­gha­saṃ­yojanā oḷārikā kāmarāgānusayā
paṭighānusayā tadekaṭṭhehi ca kilesehi cittaṃ vivittaṃ hoti, anāgāmissa
anusahagatā ­kāmarā­ga­saṃ­yojanā paṭi­gha­saṃ­yojanā anusahagatā
kāmarāgānusayā paṭighānusayā tadekaṭṭhehi ca kilesehi cittaṃ vivittaṃ
hoti, arahato rūparāgā arūparāgā mānā uddhaccā avijjāya mānānusayā
bhava­rāgā­nusayā avijjānusayā tadekaṭṭhehi ca kilesehi bahiddhā ca
sabbanimittehi cittaṃ vivittaṃ hoti---ayaṃ cittaviveko.

[]{#10 .sc}[]{#p_24Mn_518 .ms}Katamo upadhiviveko? **Upadhi** vuccanti
kilesā ca khandhā ca abhisaṅkhārā ca. Upadhiviveko vuccati amataṃ
nibbānaṃ. Yo so sabba­saṅ­khā­ra­sama­tho sabbū­padhipa­ṭi­nissaggo
taṇhakkhayo virāgo nirodho nibbānaṃ---ayaṃ upadhiviveko. Kāyaviveko ca
vive­kaṭṭha­kā­yānaṃ nekkham­mā­bhira­tā­naṃ; cittaviveko ca
pari­suddha­cittā­naṃ [parama­vodānap­pattā­naṃ]{#note264 .var
title="parama­vodāna­pattā­naṃ (s1, pts1, c1, c2)"}; upadhiviveko ca
nirūpadhīnaṃ puggalānaṃ visaṅ­khā­ra­gatānaṃ. **Viveke
sikkhissāmase**ti. So thero pakatiyā sikkhitasikkho. Api ca
dhammadesanaṃ upādāya dhammadesanaṃ [sāvento]{#note265 .var
title="yācanto (bj, s1-3, pts1)"} evamāha---viveke sikkhis­sāma­seti.

[]{#11 .sc}[]{#p_24Mn_519 .ms}Tenāha thero tissametteyyo---

> []{#12 .sc}[]{#p_24Mn_520 .ms}"Methuna­manu­yuttassa, [(iccāyasmā
> tisso metteyyo)]{.gathaQuote}\
> Vighātaṃ brūhi mārisa;\
> Sutvāna tava sāsanaṃ,\
> Viveke sikkhissāmase"ti.
>
> []{#13 .sc}[]{#pts142 .pts}[]{#p_24Mn_521 .ms}[]{#msdiv50
> .msdiv}**Methuna­manu­yuttassa**, [(metteyyāti bhagavā)]{.gathaQuote}\
> **Mussate vāpi sāsanaṃ;**\
> **Micchā ca paṭipajjati,**\
> **Etaṃ tasmiṃ anāriyaṃ.**

[]{#14 .sc}[]{#p_24Mn_522 .ms}**Methuna­manu­yuttassā**ti. Methunadhammo
nāma yo so asaddhammo gāmadhammo vasaladhammo duṭṭhullo odakantiko
rahasso dvayaṃ­d­vayasa­māpatti. Kiṃkāraṇā vuccati methunadhammo?
Ubhinnaṃ rattānaṃ sārattānaṃ avassutānaṃ pari­yuṭ­ṭhi­tā­naṃ
­pariyā­dinna­cittā­naṃ ubhinnaṃ sadisānaṃ dhammoti---taṃkāraṇā vuccati
methunadhammo. Yathā ubho kalahakārakā methunakāti vuccanti, ubho
bhaṇḍanakārakā methunakāti vuccanti, ubho bhassakārakā methunakāti
vuccanti, ubho vivādakārakā methunakāti vuccanti, ubho
adhika­ra­ṇa­kārakā methunakāti vuccanti, ubho vādino methunakāti
vuccanti, ubho sallāpakā methunakāti vuccanti; evamevaṃ ubhinnaṃ
rattānaṃ sārattānaṃ avassutānaṃ pari­yuṭ­ṭhi­tā­naṃ
­pariyā­dinna­cittā­naṃ ubhinnaṃ sadisānaṃ dhammoti--- taṃkāraṇā vuccati
methunadhammo.

[]{#15 .sc}[]{#p_24Mn_523 .ms}**Methuna­manu­yuttassā**ti. Methunadhamme
yuttassa payuttassa āyuttassa samāyuttassa taccaritassa tabbahulassa
taggarukassa tanninnassa tappoṇassa tappabbhārassa tadadhi­muttassa
tadadhipa­teyyas­sāti---methuna­manu­yuttassa.

[]{#16 .sc}[]{#pts143 .pts}[]{#p_24Mn_524 .ms}**Metteyyā**ti bhagavā taṃ
theraṃ gottena ālapati. **Bhagavā**ti gāra­vādhi­vacanaṃ. Api ca
bhaggarāgoti bhagavā, bhaggadosoti bhagavā, bhaggamohoti bhagavā,
bhaggamānoti bhagavā, bhaggadiṭṭhīti bhagavā,
[bhagga­kaṇḍa­koti]{#note269 .var
title="bhag­gakaṇṭa­koti (bj, s1-3, pts1)"} bhagavā, bhaggakilesoti
bhagavā, bhaji vibhaji pavibhaji dhamma­rata­nanti bhagavā, bhavānaṃ
antakaroti bhagavā, bhāvitakāyo bhāvitasīlo bhāvitacitto bhāvitapaññoti
bhagavā, bhaji vā bhagavā [arañña­vana­patthāni]{#note270 .var
title="araññe vanapatthāni (bj)"} pantāni senāsanāni appasaddāni
appanigghosāni vijanavātāni [­manus­sa­rāhas­seyya­kāni]{#note271 .var
title="­manus­sa­rāha­seyya­kāni (bj, s1-3, pts1)"}
paṭi­sallā­na­sārup­pā­nīti bhagavā, bhāgī vā bhagavā
cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­rā­nanti
bhagavā, bhāgī vā bhagavā attharasassa dhammarasassa vimuttirasassa
adhisīlassa adhicittassa adhipaññāyāti bhagavā, bhāgī vā bhagavā
catunnaṃ jhānānaṃ catunnaṃ appamaññānaṃ catunnaṃ arūpa­samā­pattī­nanti
bhagavā, bhāgī vā bhagavā aṭṭhannaṃ vimokkhānaṃ aṭṭhannaṃ
abhi­bhāyata­nā­naṃ navannaṃ anu­pubba­vihāra­samā­pattī­nanti bhagavā,
bhāgī vā bhagavā dasannaṃ saññā­bhāva­nā­naṃ dasannaṃ
kasiṇa­samā­pattī­naṃ ānā­pā­nassa­ti­samā­dhissa asubha­samā­patti­yāti
bhagavā, bhāgī vā bhagavā catunnaṃ sati­paṭṭhā­nā­naṃ catunnaṃ
sammap­pa­dhā­nā­naṃ catunnaṃ iddhipādānaṃ pañcannaṃ indriyānaṃ
pañcannaṃ balānaṃ sattannaṃ bojjhaṅgānaṃ ariyassa aṭṭhaṅgikassa
maggassāti bhagavā, bhāgī vā bhagavā dasannaṃ tathā­gata­balānaṃ
catunnaṃ vesārajjānaṃ catunnaṃ paṭi­sam­bhi­dā­naṃ channaṃ abhiññānaṃ
channaṃ bud­dha­dham­mā­nanti bhagavā. Bhagavāti netaṃ nāmaṃ mātarā
kataṃ, na pitarā kataṃ, na bhātarā kataṃ, na bhaginiyā kataṃ, na
mittāmaccehi kataṃ, na ñātisālohitehi kataṃ na samaṇab­rāhma­ṇehi kataṃ,
na devatāhi kataṃ. Vimok­khan­ti­ka­metaṃ buddhānaṃ bhagavantānaṃ
bodhiyā mūle saha sabbañ­ñu­tañ­ñāṇassa paṭilābhā sacchikā paññatti
yadidaṃ bhagavāti---metteyyāti bhagavā.

[]{#17 .sc}[]{#p_24Mn_525 .ms}**Mussate vāpi sāsanan**ti. Dvīhi kāraṇehi
sāsanaṃ mussati---­pariyat­ti­sāsanampi mussati, paṭi­patti­sāsanampi
mussati. Katamaṃ ­pariyat­ti­sāsanaṃ? Yaṃ tassa pariyāpuṭaṃ--- suttaṃ
geyyaṃ veyyākaraṇaṃ gāthā udānaṃ itivuttakaṃ jātakaṃ abbhutadhammaṃ
vedallaṃ---idaṃ ­pariyat­ti­sāsanaṃ. Tampi mussati sammussati pamussati
sampamussati paribāhiro hotīti---evampi mussate vāpi sāsanaṃ.

[]{#18 .sc}[]{#pts144 .pts}[]{#p_24Mn_526 .ms}Katamaṃ
paṭi­patti­sāsanaṃ? Sammāpaṭipadā anu­loma­paṭi­padā
apac­canī­ka­paṭi­padā anvat­tha­paṭi­padā dhammā­nu­dhamma­paṭi­padā
sīlesu paripūrakāritā indriyesu guttadvāratā bhojane mattaññutā
jāgariyānuyogo sati­sam­pajañ­ñaṃ cattāro satipaṭṭhānā cattāro
sammappadhānā cattāro iddhipādā pañcindriyāni pañca balāni satta
bojjhaṅgā ariyo aṭṭhaṅgiko maggo---idaṃ paṭi­patti­sāsanaṃ. Tampi
mussati sammussati pamussati sampamussati paribāhiro hotīti. Evampi
mussate vāpi sāsanaṃ.

[]{#19 .sc}[]{#p_24Mn_527 .ms}**Micchā ca paṭipajjatī**ti. Pāṇampi
hanati, adinnampi ādiyati, sandhimpi chindati, nillopampi harati,
ekāgārikampi karoti, paripanthepi tiṭṭhati, paradārampi gacchati, musāpi
bhaṇatīti---micchā ca paṭipajjati.

[]{#20 .sc}[]{#p_24Mn_528 .ms}**Etaṃ tasmiṃ anāriyan**ti. Etaṃ tasmiṃ
puggale anariyadhammo bāladhammo mūḷhadhammo aññāṇadhammo
amarā­vikkhepa­dhammo, yadidaṃ micchā­paṭi­padāti---etaṃ tasmiṃ
anāriyaṃ.

[]{#21 .sc}[]{#p_24Mn_529 .ms}Tenāha bhagavā---

> []{#22 .sc}[]{#p_24Mn_530 .ms}"Methuna­manu­yuttassa, [(metteyyāti
> bhagavā)]{.gathaQuote}\
> Mussate vāpi sāsanaṃ;\
> Micchā ca paṭipajjati,\
> Etaṃ tasmiṃ anāriyan"ti.
>
> []{#23 .sc}[]{#p_24Mn_531 .ms}[]{#msdiv51 .msdiv}**Eko pubbe
> caritvāna,**\
> **methunaṃ yo nisevati;**\
> **Yānaṃ bhantaṃva taṃ loke,**\
> **hīnamāhu puthujjanaṃ.**

[]{#24 .sc}[]{#pts145 .pts}[]{#p_24Mn_532 .ms}**Eko pubbe caritvānā**ti.
Dvīhi kāraṇehi eko pubbe caritvāna---pabbaj­jā­saṅ­khā­tena vā
gaṇāva­vassag­gaṭ­ṭhena vā. Kathaṃ pabbaj­jā­saṅ­khā­tena eko pubbe
caritvāna? Sabbaṃ ­gharāvā­sa­pali­bodhaṃ chinditvā
putta­dāra­pali­bodhaṃ chinditvā ñātipalibodhaṃ chinditvā
mittā­macca­pali­bodhaṃ chinditvā sanni­dhi­pali­bodhaṃ chinditvā
kesamassuṃ ohāretvā kāsāyāni vatthāni acchādetvā agārasmā anagāriyaṃ
pabbajitvā akiñcanabhāvaṃ upagantvā eko carati viharati iriyati vattati
pāleti yapeti yāpeti. Evaṃ pabbaj­jā­saṅ­khā­tena eko pubbe caritvāna.

[]{#25 .sc}[]{#p_24Mn_533 .ms}Kathaṃ gaṇāva­vassag­gaṭ­ṭhena eko pubbe
caritvāna? So evaṃ pabbajito samāno eko arañña­vana­patthāni pantāni
senāsanāni paṭisevati appasaddāni appanigghosāni vijanavātāni
­manus­sa­rāhas­seyya­kāni paṭi­sallā­na­sārup­pāni. So eko gacchati,
eko tiṭṭhati, eko nisīdati, eko seyyaṃ kappeti, eko gāmaṃ piṇḍāya
pavisati, eko paṭikkamati, eko raho nisīdati, eko caṅkamaṃ adhiṭṭhāti,
eko carati viharati iriyati vattati pāleti yapeti yāpeti. Evaṃ
gaṇāva­vassag­gaṭ­ṭhena eko pubbe caritvāna.

[]{#26 .sc}[]{#p_24Mn_534 .ms}**Methunaṃ yo nisevatī**ti.
**Methunadhammo** nāma yo so asaddhammo ... pe ... taṃkāraṇā vuccati
methunadhammo. **Methunaṃ yo nisevatī**ti. Yo aparena samayena buddhaṃ
dhammaṃ saṃghaṃ sikkhaṃ paccakkhāya hīnāyāvattitvā methunaṃ dhammaṃ
sevati nisevati saṃsevati paṭisevatīti--- methunaṃ yo nisevati.

[]{#27 .sc}[]{#pts146 .pts}[]{#p_24Mn_535 .ms}**Yānaṃ bhantaṃva taṃ
loke**ti. **Yānan**ti hatthiyānaṃ assayānaṃ goyānaṃ ajayānaṃ meṇḍayānaṃ
oṭṭhayānaṃ kharayānaṃ bhantaṃ adantaṃ akāritaṃ avinītaṃ uppathaṃ
gaṇhāti, visamaṃ khāṇumpi pāsāṇampi abhiruhati, yānampi ārohanakampi
bhañjati, papātepi papatati. Yathā taṃ bhantaṃ yānaṃ adantaṃ akāritaṃ
avinītaṃ uppathaṃ gaṇhāti; evamevaṃ so vibbhantako
bhan­tayāna­pa­ṭibhāgo uppathaṃ gaṇhāti, micchādiṭṭhiṃ gaṇhāti ... pe
... micchāsamādhiṃ gaṇhāti. Yathā taṃ bhantaṃ yānaṃ adantaṃ akāritaṃ
avinītaṃ visamaṃ khāṇumpi pāsāṇampi abhiruhati; evamevaṃ so vibbhantako
bhan­tayāna­pa­ṭibhāgo visamaṃ kāyakammaṃ abhiruhati, visamaṃ vacīkammaṃ
abhiruhati, visamaṃ manokammaṃ abhiruhati, visamaṃ pāṇātipātaṃ
abhiruhati, visamaṃ adinnādānaṃ abhiruhati, visamaṃ kāmesu­micchā­cāraṃ
abhiruhati, visamaṃ musāvādaṃ abhiruhati, visamaṃ pisuṇavācaṃ
abhiruhati, visamaṃ pharusavācaṃ abhiruhati, visamaṃ samphappalāpaṃ
abhiruhati, visamaṃ abhijjhaṃ abhiruhati, visamaṃ byāpādaṃ abhiruhati,
visamaṃ micchādiṭṭhiṃ abhiruhati, visame saṅkhāre abhiruhati, visame
pañca kāmaguṇe abhiruhati, visame nīvaraṇe abhiruhati. Yathā taṃ bhantaṃ
yānaṃ adantaṃ akāritaṃ avinītaṃ yānampi ārohanakampi bhañjati; evamevaṃ
so vibbhantako bhan­tayāna­pa­ṭibhāgo niraye attānaṃ bhañjati,
tiracchā­na­yoni­yaṃ attānaṃ bhañjati, pettivisaye attānaṃ bhañjati,
manussaloke attānaṃ bhañjati, devaloke attānaṃ bhañjati. Yathā taṃ
bhantaṃ yānaṃ adantaṃ akāritaṃ avinītaṃ papāte papatati; evamevaṃ so
vibbhantako bhan­tayāna­pa­ṭibhāgo jātipapātampi papatati, jarāpapātampi
papatati, byādhi­papātampi papatati, maraṇa­papātampi papatati,
soka­pari­deva­duk­kha­do­manas­supāyā­sa­papātampi papatati. **Loke**ti
apāyaloke manussaloketi---yānaṃ bhantaṃva taṃ loke.

[]{#28 .sc}[]{#pts147 .pts}[]{#p_24Mn_536 .ms}**Hīnamāhu
puthujjanan**ti. **Puthujjanā**ti kenaṭṭhena puthujjanā? Puthu kilese
janentīti puthujjanā, puthu aviha­ta­sakkā­ya­diṭṭhi­kāti puthujjanā,
puthu satthārānaṃ mukhullokikāti puthujjanā, puthu sabbagatīhi
avuṭṭhitāti puthujjanā, puthu [nānā­bhi­saṅ­khāre]{#note275 .var
title="nānā­bhi­saṅ­khā­rehi (s1-3, pts1)"} abhi­saṅ­kha­ron­tīti
puthujjanā, puthu nānāoghehi vuyhantīti puthujjanā, puthu nānāsantāpehi
santapantīti puthujjanā, puthu nānāpariḷāhehi paridayhantīti puthujjanā,
puthu pañcasu kāmaguṇesu rattā giddhā gadhitā mucchitā
[ajjhosannā]{#note276 .var
title="ajjhopannā (bj, s1-3) | ajjhosānā (pts1)"} laggā laggitā
palibuddhāti puthujjanā, puthu pañcahi nīvaraṇehi āvutā nivutā ovutā
pihitā paṭicchannā paṭikujjitāti puthujjanā. **Hīnamāhu puthujjanan**ti.
Puthujjanaṃ hīnaṃ nihīnaṃ omakaṃ lāmakaṃ chatukkaṃ parittanti evamāhaṃsu
evaṃ kathenti evaṃ bhaṇanti evaṃ dīpayanti evaṃ voharantīti---hīnamāhu
puthujjanaṃ.

[]{#29 .sc}[]{#p_24Mn_537 .ms}Tenāha bhagavā---

> []{#30 .sc}[]{#p_24Mn_538 .ms}"Eko pubbe caritvāna,\
> methunaṃ yo nisevati;\
> Yānaṃ bhantaṃva taṃ loke,\
> hīnamāhu puthujjanan"ti.
>
> []{#31 .sc}[]{#p_24Mn_539 .ms}[]{#msdiv52 .msdiv}**Yaso kitti ca yā
> pubbe,**\
> **hāyate vāpi tassa sā;**\
> **Etampi disvā sikkhetha,**\
> **methunaṃ vippahātave.**

[]{#32 .sc}[]{#p_24Mn_540 .ms}**Yaso kitti ca yā pubbe, hāyate vāpi
tassa sā**ti. Katamo **yaso**? Idhekacco pubbe samaṇabhāve sakkato hoti
garukato mānito pūjito apacito lābhī
cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­rā­naṃ---ayaṃ
yaso. Katamā **kitti**? Idhekacco pubbe samaṇabhāve kittivaṇṇagato hoti
paṇḍito viyatto medhāvī bahussuto cittakathī
kal­yāṇa­pa­ṭibhāno---suttantikoti vā vinayadharoti vā
dhamma­ka­thi­koti vā āraññikoti vā piṇḍapātikoti vā paṃsukūlikoti vā
tecīvarikoti vā ­sapadā­na­cāri­koti vā kha­lu­pacchā­bhatti­koti vā
nesajjikoti vā yathā­san­tha­ti­koti vā paṭhamassa jhānassa lābhīti vā
dutiyassa jhānassa lābhīti vā tatiyassa jhānassa lābhīti vā catutthassa
jhānassa lābhīti vā ākāsānañ­cāyata­na­samā­pattiyā lābhīti vā
viñ­ñā­ṇañ­cāyata­na­samā­pattiyā lābhīti vā
ākiñ­cañ­ñā­yatana­samā­pattiyā lābhīti vā
neva­saññā­nā­saññāya­tana­samā­pattiyā lābhīti vā, ayaṃ kittīti---yaso
kitti ca yā pubbe.

[]{#33 .sc}[]{#pts148 .pts}[]{#p_24Mn_541 .ms}**Hāyate vāpi tassa
sā**ti. Tassa aparena samayena buddhaṃ dhammaṃ saṃghaṃ sikkhaṃ
paccakkhāya hīnāyāvattassa so ca yaso sā ca kitti hāyati parihāyati
paridhaṃsati paripatati antaradhāyati vippalujjatīti---yaso kitti ca yā
pubbe hāyate vāpi tassa sā.

[]{#34 .sc}[]{#p_24Mn_542 .ms}**Etampi disvā sikkhetha methunaṃ
vippahātave**ti. **Etan**ti pubbe samaṇabhāve yaso kitti ca, aparabhāge
buddhaṃ dhammaṃ saṃghaṃ sikkhaṃ paccakkhāya hīnāyāvattassa ayaso ca
akitti ca; etaṃ sampattiṃ vipattiṃ. **Disvā**ti passitvā tulayitvā
tīrayitvā vibhāvayitvā vibhūtaṃ katvāti---etampi disvā. **Sikkhethā**ti
tisso sikkhā---adhisīlasikkhā, adhi­citta­sikkhā, adhipañ­ñā­sikkhā.
Katamā adhisīlasikkhā? Idha bhikkhu sīlavā hoti,
pāti­mokkha­saṃ­vara­saṃ­vuto viharati ācāra­gocara­sam­panno aṇumattesu
vajjesu bhayadassāvī, samādāya sikkhati sikkhāpadesu. Khuddako
sīlakkhandho, mahanto sīlakkhandho. Sīlaṃ patiṭṭhā ādi caraṇaṃ saṃyamo
saṃvaro mukhaṃ pamukhaṃ kusalānaṃ dhammānaṃ samāpattiyā---ayaṃ
adhisīlasikkhā.

[]{#35 .sc}[]{#p_24Mn_543 .ms}Katamā adhi­citta­sikkhā? Idha bhikkhu
vivicceva kāmehi vivicca akusalehi dhammehi savitakkaṃ savicāraṃ
vivekajaṃ pītisukhaṃ paṭhamaṃ jhānaṃ upasampajja viharati ... pe ...
dutiyaṃ jhānaṃ ... tatiyaṃ jhānaṃ ... catutthaṃ jhānaṃ upasampajja
viharati---ayaṃ adhi­citta­sikkhā.

[]{#36 .sc}[]{#pts149 .pts}[]{#p_24Mn_544 .ms}Katamā adhipañ­ñā­sikkhā?
Idha bhikkhu paññavā hoti uda­yattha­gā­miniyā paññāya samannāgato
ariyāya nibbedhikāya sammā duk­khak­kha­ya­gā­miniyā. So idaṃ dukkhanti
yathābhūtaṃ pajānāti, ayaṃ duk­kha­sa­muda­yoti yathābhūtaṃ pajānāti,
ayaṃ duk­kha­nirodhoti yathābhūtaṃ pajānāti, ayaṃ duk­kha­nirodha­gāminī
paṭipadāti yathābhūtaṃ pajānāti, ime āsavāti yathābhūtaṃ pajānāti, ayaṃ
āsava­sa­muda­yoti yathābhūtaṃ pajānāti, ayaṃ āsavanirodhoti yathābhūtaṃ
pajānāti, ayaṃ āsava­nirodha­gāminī paṭipadāti yathābhūtaṃ
pajānāti---ayaṃ adhipañ­ñā­sikkhā. **Methunadhammo** nāma yo so
asaddhammo ... pe ... taṃkāraṇā vuccati methunadhammo.

[]{#37 .sc}[]{#p_24Mn_545 .ms}**Etampi disvā sikkhetha, methunaṃ
vippahātave**ti. Methuna­dhammassa pahānāya vūpasamāya paṭinissaggāya
paṭi­passad­dhiyā adhisīlampi sikkheyya, adhicittampi sikkheyya,
adhipaññampi sikkheyya. Imā tisso sikkhāyo āvajjanto sikkheyya, jānanto
sikkheyya, passanto sikkheyya, paccavekkhanto sikkheyya, cittaṃ
adhiṭṭhahanto sikkheyya, saddhāya adhimuccanto sikkheyya, vīriyaṃ
paggaṇhanto sikkheyya, satiṃ upaṭṭhapento sikkheyya, cittaṃ samādahanto
sikkheyya, paññāya pajānanto sikkheyya, abhiññeyyaṃ abhijānanto
sikkheyya, pariññeyyaṃ parijānanto sikkheyya, pahātabbaṃ pajahanto
sikkheyya, bhāvetabbaṃ bhāvento sikkheyya, sacchikātabbaṃ sacchikaronto
sikkheyya ācareyya samācareyya samādāya vatteyyāti---etampi disvā
sikkhetha, methunaṃ vippahātave.

[]{#38 .sc}[]{#p_24Mn_546 .ms}Tenāha bhagavā---

> []{#39 .sc}[]{#p_24Mn_547 .ms}"Yaso kitti ca yā pubbe,\
> hāyate vāpi tassa sā;\
> Etampi disvā sikkhetha,\
> methunaṃ vippahātave"ti.
>
> []{#40 .sc}[]{#p_24Mn_548 .ms}[]{#msdiv53 .msdiv}**Saṅkappehi pareto
> so,**\
> **kapaṇo viya jhāyati;**\
> **Sutvā paresaṃ nigghosaṃ,**\
> **maṅku hoti tathāvidho.**

[]{#41 .sc}[]{#pts150 .pts}[]{#p_24Mn_549 .ms}**Saṅkappehi pareto so,
kapaṇo viya jhāyatī**ti. Kāmasaṅkappena ­byāpā­da­saṅkap­pena
vihiṃ­sāsaṅ­kap­pena diṭṭhi­saṅkap­pena phuṭṭho pareto samohito
samannāgato pihito kapaṇo viya mando viya momūho viya jhāyati pajjhāyati
nijjhāyati [apajjhāyati]{#note279 .var
title="avajjhāyati (s1-3, pts1)"}. Yathā ulūko rukkhasākhāyaṃ mūsikaṃ
magayamāno jhāyati pajjhāyati nijjhāyati apajjhāyati, yathā kotthu
nadītīre macche magayamāno jhāyati pajjhāyati nijjhāyati apajjhāyati,
yathā biḷāro sandhi­sama­lasaṅka­ṭire mūsikaṃ magayamāno jhāyati
pajjhāyati nijjhāyati apajjhāyati, yathā gadrabho vahacchinno
sandhi­sama­lasaṅka­ṭire jhāyati pajjhāyati nijjhāyati apajjhāyati;
evamevaṃ so vibbhantako kāmasaṅkappena ­byāpā­da­saṅkap­pena
vihiṃ­sāsaṅ­kap­pena diṭṭhi­saṅkap­pena phuṭṭho pareto samohito
samannāgato pihito kapaṇo viya mando viya momūho viya jhāyati pajjhāyati
nijjhāyati apajjhāyatīti---saṅkappehi pareto so kapaṇo viya jhāyati.

[]{#42 .sc}[]{#pts151 .pts}[]{#p_24Mn_550 .ms}**Sutvā paresaṃ nigghosaṃ,
maṅku hoti tathāvidho**ti. **Paresan**ti upajjhāyā vā ācariyā vā
samā­nu­paj­jhā­yakā vā samānācariyakā vā mittā vā sandiṭṭhā vā
sambhattā vā sahāyā vā codenti---"tassa te, āvuso, alābhā, tassa te
dulladdhaṃ, yaṃ tvaṃ evarūpaṃ uḷāraṃ satthāraṃ labhitvā evaṃ svākkhāte
dhammavinaye pabbajitvā evarūpaṃ ariyagaṇaṃ labhitvā hīnassa
methuna­dhammassa kāraṇā buddhaṃ dhammaṃ saṃghaṃ sikkhaṃ paccakkhāya
hīnāyāvattosi. Saddhāpi nāma te nāhosi kusalesu dhammesu, hirīpi nāma te
nāhosi kusalesu dhammesu, ottappampi nāma te nāhosi kusalesu dhammesu,
vīriyampi nāma te nāhosi kusalesu dhammesu, satipi nāma te nāhosi
kusalesu dhammesu, paññāpi nāma te nāhosi kusalesu dhammesū"ti. Tesaṃ
vacanaṃ byappathaṃ desanaṃ anusāsanaṃ anusiṭṭhiṃ sutvā suṇitvā uggahetvā
upadhārayitvā upalakkhayitvā maṅku hoti, pīḷito ghaṭṭito byādhito
domanassito hoti. **Tathāvidho**ti tathāvidho tādiso tassaṇṭhito
tappakāro tappaṭibhāgo. Yo so vibbhantakoti--- sutvā paresaṃ nigghosaṃ
maṅku hoti tathāvidho.

[]{#43 .sc}[]{#p_24Mn_551 .ms}Tenāha bhagavā---

> []{#44 .sc}[]{#p_24Mn_552 .ms}"Saṅkappehi pareto so,\
> kapaṇo viya jhāyati;\
> Sutvā paresaṃ nigghosaṃ,\
> maṅku hoti tathāvidho"ti.
>
> []{#45 .sc}[]{#p_24Mn_553 .ms}[]{#msdiv54 .msdiv}**Atha satthāni
> kurute,**\
> **paravādehi codito;**\
> **Esa khvassa mahāgedho,**\
> **mosavajjaṃ [pagāhati]{#note281 .var title="saṃgāhati (mr)"}.**

[]{#46 .sc}[]{#p_24Mn_554 .ms}**Atha satthāni kurute, paravādehi
codito**ti. **Athā**ti padasandhi padasaṃsaggo padapāripūrī
akkha­ra­sama­vāyo byañ­jana­siliṭ­ṭhatā padānu­pubba­tā­petaṃ---athāti.
**Satthānī**ti tīṇi satthāni---kāyasatthaṃ, vacīsatthaṃ, manosatthaṃ.
Tividhaṃ kāyaduccaritaṃ kāyasatthaṃ, catubbidhaṃ vacīduccaritaṃ
vacīsatthaṃ, tividhaṃ manoduccaritaṃ manosatthaṃ. **Paravādehi
codito**ti. Upajjhāyehi vā ācariyehi vā samā­nu­paj­jhā­ya­kehi vā
samā­nā­cari­ya­kehi vā mittehi vā sandiṭṭhehi vā sambhattehi vā
sahāyehi vā codito sampajānamusā bhāsati. "Abhirato ahaṃ, bhante, ahosiṃ
pabbajjāya. Mātā me posetabbā, tenamhi vibbhanto"ti bhaṇati. "Pitā me
posetabbo, tenamhi vibbhanto"ti bhaṇati. "Bhātā me posetabbo ... bhaginī
me posetabbā ... putto me posetabbo ... dhītā me posetabbā ... mittā me
posetabbā ... amaccā me posetabbā ... ñātakā me posetabbā ... sālohitā
me posetabbā, tenamhi vibbhanto"ti bhaṇati. Vacīsatthaṃ karoti saṅkaroti
janeti sañjaneti nibbatteti abhi­nib­bat­tetīti---atha satthāni kurute,
paravādehi codito.

[]{#47 .sc}[]{#pts152 .pts}[]{#p_24Mn_555 .ms}**Esa khvassa
mahāgedho**ti. Eso tassa mahāgedho mahāvanaṃ mahāgahanaṃ mahākantāro
mahāvisamo mahākuṭilo mahāpaṅko mahāpalipo mahāpalibodho mahābandhanaṃ,
yadidaṃ sam­pajā­na­musā­vādoti--- esa khvassa mahāgedho.

[]{#48 .sc}[]{#p_24Mn_556 .ms}**Mosavajjaṃ pagāhatī**ti. Mosavajjaṃ
vuccati musāvādo. Idhekacco sabhaggato vā parisaggato vā ñātimajjhagato
vā pūgamajjhagato vā rāja­kula­maj­jha­gato vā abhinīto
sakkhipuṭṭho---"ehambho purisa, yaṃ jānāsi taṃ vadehī"ti, so ajānaṃ vā
āha--- "jānāmī"ti, jānaṃ vā āha---"na jānāmī"ti, apassaṃ vā
āha---"passāmī"ti, passaṃ vā āha---"na passāmī"ti. Iti attahetu vā
parahetu vā āmisa­kiñcik­kha­hetu vā sampajānamusā bhāsati---idaṃ
vuccati mosavajjaṃ.

[]{#49 .sc}[]{#p_24Mn_557 .ms}Api ca tīhākārehi musāvādo hoti.
Pubbevassa hoti---"musā bhaṇissan"ti, bhaṇantassa hoti---"musā
bhaṇāmī"ti, bhaṇitassa hoti---"musā mayā bhaṇitan"ti. Imehi tīhākārehi
musāvādo hoti. Api ca catūhākārehi musāvādo hoti. Pubbevassa
hoti---"musā bhaṇissan"ti, bhaṇantassa hoti---"musā bhaṇāmī"ti,
bhaṇitassa hoti---"musā mayā bhaṇitan"ti, vinidhāya diṭṭhiṃ. Imehi
catūhākārehi musāvādo hoti. Api ca pañcahākārehi ... chahākārehi ...
sattahākārehi ... aṭṭhahākārehi musāvādo hoti. Pubbevassa hoti---"musā
bhaṇissan"ti, bhaṇantassa hoti---"musā bhaṇāmī"ti, bhaṇitassa
hoti---"musā mayā bhaṇitan"ti, vinidhāya diṭṭhiṃ, vinidhāya khantiṃ,
vinidhāya ruciṃ, vinidhāya saññaṃ, vinidhāya bhāvaṃ. Imehi aṭṭhahākārehi
musāvādo hoti. **Mosavajjaṃ pagāhatī**ti. Mosavajjaṃ pagāhati ogāhati
ajjhogāhati pavisatīti---mosavajjaṃ pagāhati.

[]{#50 .sc}[]{#p_24Mn_558 .ms}Tenāha bhagavā---

> []{#51 .sc}[]{#pts153 .pts}[]{#p_24Mn_559 .ms}"Atha satthāni kurute,\
> paravādehi codito;\
> Esa khvassa mahāgedho,\
> mosavajjaṃ pagāhatī"ti.
>
> []{#52 .sc}[]{#p_24Mn_560 .ms}[]{#msdiv55 .msdiv}**Paṇḍitoti
> samaññāto,**\
> **[ekacariyaṃ adhiṭṭhito]{#note285 .var
> title="eka­cari­ya­ma­dhiṭṭhito (bj) | ekaccariyaṃ adhiṭṭhito (c1)"};**\
> **Sa cāpi methune yutto,**\
> **mandova parikissati.**

[]{#53 .sc}[]{#p_24Mn_561 .ms}**Paṇḍitoti samaññāto**ti. Idhekacco pubbe
samaṇabhāve kitti vaṇṇagato hoti---"paṇḍito viyatto medhāvī bahussuto
cittakathī kal­yāṇa­pa­ṭibhāno suttantikoti vā vinayadharoti vā
dhamma­ka­thi­koti vā ... pe ... neva­saññā­nā­saññāya­tana­samā­pattiyā
lābhī"ti vā. Evaṃ ñāto hoti paññāto samaññāto hotīti---paṇḍitoti
samaññāto.

[]{#54 .sc}[]{#p_24Mn_562 .ms}**Ekaccariyaṃ adhiṭṭhito**ti. Dvīhi
kāraṇehi ekaccariyaṃ adhiṭṭhito---pabbaj­jā­saṅ­khā­tena vā
gaṇāva­vassag­gaṭ­ṭhena vā. Kathaṃ pabbaj­jā­saṅ­khā­tena ekacariyaṃ
adhiṭṭhito? Sabbaṃ ­gharāvā­sa­pali­bodhaṃ chinditvā ... pe ... evaṃ
pabbaj­jā­saṅ­khā­tena ekaccariyaṃ adhiṭṭhito. Kathaṃ
gaṇāva­vassag­gaṭ­ṭhena ekacariyaṃ adhiṭṭhito? So evaṃ pabbajito samāno
eko arañña­vana­patthāni pantāni ... pe ... evaṃ gaṇāva­vassag­gaṭ­ṭhena
ekacariyaṃ adhiṭṭhitoti---ekacariyaṃ adhiṭṭhito.

[]{#55 .sc}[]{#p_24Mn_563 .ms}**Sa cāpi methune yutto**ti.
**Methunadhammo** nāma yo so asaddhammo gāmadhammo ... pe ... taṃkāraṇā
vuccati methunadhammo. **Sa cāpi methune yutto**ti. So aparena samayena
buddhaṃ dhammaṃ saṃghaṃ sikkhaṃ paccakkhāya hīnāyāvattitvā
[methunadhamme yutto]{#note286 .var title="yutto saṃyutto (bj)"} payutto
āyutto samāyuttoti---sa cāpi methune yutto.

[]{#56 .sc}[]{#pts154 .pts}[]{#p_24Mn_564 .ms}**Mandova parikissatī**ti.
Kapaṇo viya mando viya momūho viya kissati parikissati parikilissati.
Pāṇampi hanati, adinnampi ādiyati, sandhimpi chindati, nillopampi
harati, ekāgārikampi karoti, paripanthepi tiṭṭhati, paradārampi
gacchati, musāpi bhaṇati. Evampi kissati parikissati parikilissati.
Tamenaṃ rājāno gahetvā vividhā kammakāraṇā kārenti---kasāhipi tāḷenti,
vettehipi tāḷenti, addha­daṇḍa­kehipi tāḷenti, hatthampi chindanti,
pādampi chindanti, hatthapādampi chindanti, kaṇṇampi chindanti, nāsampi
chindanti, kaṇṇanāsampi chindanti, bilaṅ­ga­thāli­kampi karonti,
saṅ­kha­muṇḍikampi karonti, rāhumukhampi karonti, jotimālikampi karonti,
hattha­pajjo­tikampi karonti, eraka­vatti­kampi karonti,
cīra­kavāsi­kampi karonti, eṇeyyakampi karonti, baḷi­samaṃ­si­kampi
karonti, kahāpaṇikampi karonti, [khā­rā­pa­tacchi­kampi]{#note288 .var
title="khā­rā­pa­ṭiccha­kampi (mr)"} karonti, pali­gha­pari­vatti­kampi
karonti, palāla­pīṭha­kampi karonti, tattenapi telena osiñcanti,
sunakhehipi khādāpenti, jīvantampi sūle uttāsenti, asināpi sīsaṃ
chindanti. Evampi kissati parikissati parikilissati.

[]{#57 .sc}[]{#pts155 .pts}[]{#p_24Mn_565 .ms}Atha vā kāmataṇhāya
abhibhūto ­pariyā­dinna­citto bhoge pariyesanto nāvāya mahāsamuddaṃ
pakkhandati, sītassa purakkhato uṇhassa purakkhato
ḍaṃsa­ma­kasavā­tātapa­sarīsa­pa­samphas­sehi pīḷiyamāno khuppipāsāya
miyyamāno tigumbaṃ gacchati, takkolaṃ gacchati, takkasīlaṃ gacchati,
kālamukhaṃ gacchati, purapūraṃ gacchati, vesuṅgaṃ gacchati, verāpathaṃ
gacchati, javaṃ gacchati, [tāmaliṃ]{#note289 .var
title="kamaliṃ (s1-3) | tamaliṃ (pts1) | taṃmaliṃ (mr)"} gacchati,
vaṅgaṃ gacchati, eḷabandhanaṃ gacchati, suvaṇṇakūṭaṃ gacchati,
suvaṇṇabhūmiṃ gacchati, [tambapāṇiṃ]{#note290 .var
title="tambapaṇṇiṃ (bj, s1-3, pts1 ^mnd15#58 [Atta­daṇḍa­sutta­niddesa])"}
gacchati, suppārakaṃ gacchati, bhārukacchaṃ gacchati, suraṭṭhaṃ
gacchati, bhaṅgalokaṃ gacchati, bhaṅgaṇaṃ gacchati, parama­bhaṅga­ṇaṃ
gacchati, yonaṃ gacchati, [paramayonaṃ]{#note291 .var
title="pinaṃ (s1-3)"} [gacchati, vinakaṃ]{#note292 .var
title="allasandaṃ gacchati navakaṃ (bj) | allasandaṃ gacchati (s1-3, pts1)"}
[gacchati, mūlapadaṃ gacchati]{#note293 .var
title=" etthantare pāṭho syā1-3 potthakesu"}, marukantāraṃ gacchati,
jaṇṇupathaṃ gacchati, ajapathaṃ gacchati, meṇḍapathaṃ gacchati,
saṅkupathaṃ gacchati, chattapathaṃ gacchati, vaṃsapathaṃ gacchati,
sakuṇapathaṃ gacchati, mūsikapathaṃ gacchati, daripathaṃ gacchati,
vettācāraṃ gacchati. Evampi kissati parikissati parikilissati.

[]{#58 .sc}[]{#p_24Mn_566 .ms}Gavesanto na vindati, alābha­mūlakampi
dukkhaṃ domanassaṃ paṭisaṃvedeti. Evampi kissati parikissati
parikilissati.

[]{#59 .sc}[]{#pts156 .pts}[]{#p_24Mn_567 .ms}Gavesanto vindati,
laddhāpi ārak­kha­mūlakampi dukkhaṃ domanassaṃ paṭisaṃvedeti--- "kinti
me bhoge neva rājāno hareyyuṃ, na corā hareyyuṃ, na aggi daheyya, na
udakaṃ vaheyya, na apiyā dāyādā hareyyun"ti. Tassa evaṃ ārakkhato
gopayato te bhogā vippalujjanti. So vippa­yoga­mūlakampi dukkhaṃ
domanassaṃ paṭisaṃvedeti. Evampi kissati parikissati
pari­kilis­satīti---sa cāpi methune yutto, mandova parikissati.

[]{#60 .sc}[]{#p_24Mn_568 .ms}Tenāha bhagavā---

> []{#61 .sc}[]{#p_24Mn_569 .ms}"Paṇḍitoti samaññāto,\
> ekacariyaṃ adhiṭṭhito;\
> Sa cāpi methune yutto,\
> mandova parikissatī"ti.
>
> []{#62 .sc}[]{#p_24Mn_570 .ms}[]{#msdiv56 .msdiv}**Etamādīnavaṃ
> ñatvā,**\
> **Muni pubbāpare idha;**\
> **Ekacariyaṃ daḷhaṃ kayirā,**\
> **Na nisevetha methunaṃ.**

[]{#63 .sc}[]{#p_24Mn_571 .ms}**Etamādīnavaṃ ñatvā, muni pubbāpare
idhā**ti. **Etan**ti pubbe samaṇabhāve yaso ca kitti ca, aparabhāge
buddhaṃ dhammaṃ saṃghaṃ sikkhaṃ paccakkhāya hīnāyāvattassa ayaso ca
akitti ca; etaṃ sampattiṃ vipattiñca. **Ñatvā**ti jānitvā tulayitvā
tīrayitvā vibhāvayitvā vibhūtaṃ katvā. **Munī**ti. **Monaṃ** vuccati
ñāṇaṃ. Yā paññā pajānanā ... pe ... saṅga­jāla­maticca so muni.
**Idhā**ti imissā diṭṭhiyā imissā khantiyā imissā ruciyā imasmiṃ ādāye
imasmiṃ dhamme imasmiṃ vinaye imasmiṃ dhammavinaye imasmiṃ pāvacane
imasmiṃ brahmacariye imasmiṃ satthusāsane imasmiṃ attabhāve imasmiṃ
manussaloketi---etamādīnavaṃ ñatvā muni pubbāpare idha.

[]{#64 .sc}[]{#pts157 .pts}[]{#p_24Mn_572 .ms}**Ekacariyaṃ daḷhaṃ
kayirā**ti. Dvīhi kāraṇehi ekacariyaṃ daḷhaṃ
kareyya---pabbaj­jā­saṅ­khā­tena vā gaṇāva­vassag­gaṭ­ṭhena vā. Kathaṃ
pabbaj­jā­saṅ­khā­tena ekacariyaṃ daḷhaṃ kareyya? Sabbaṃ
­gharāvā­sa­pali­bodhaṃ chinditvā putta­dāra­pali­bodhaṃ chinditvā
ñātipalibodhaṃ chinditvā mittā­macca­pali­bodhaṃ chinditvā
sanni­dhi­pali­bodhaṃ chinditvā kesamassuṃ ohāretvā kāsāyāni vatthāni
acchādetvā agārasmā anagāriyaṃ pabbajitvā akiñcanabhāvaṃ upagantvā eko
careyya vihareyya iriyeyya vatteyya pāleyya yapeyya yāpeyya. Evaṃ
pabbaj­jā­saṅ­khā­tena ekacariyaṃ daḷhaṃ kareyya.

[]{#65 .sc}[]{#p_24Mn_573 .ms}Kathaṃ gaṇāva­vassag­gaṭ­ṭhena ekacariyaṃ
daḷhaṃ kareyya? So evaṃ pabbajito samāno eko arañña­vana­patthāni
pantāni senāsanāni paṭiseveyya appasaddāni appanigghosāni vijanavātāni
­manus­sa­rāhas­seyya­kāni paṭi­sallā­na­sārup­pāni. So eko gaccheyya,
eko tiṭṭheyya, eko nisīdeyya, eko seyyaṃ kappeyya, eko gāmaṃ piṇḍāya
paviseyya, eko paṭikkameyya, eko raho nisīdeyya, eko caṅkamaṃ
adhiṭṭheyya, eko careyya vihareyya iriyeyya vatteyya pāleyya yapeyya
yāpeyya. Evaṃ gaṇāva­vassag­gaṭ­ṭhena **ekacariyaṃ daḷhaṃ
kareyyā**ti---ekacariyaṃ daḷhaṃ kareyya, thiraṃ kareyya, daḷhaṃ samādāno
assa, avaṭṭhi­ta­sa­mādāno assa kusalesu dhammesūti---ekacariyaṃ daḷhaṃ
kayirā.

[]{#66 .sc}[]{#p_24Mn_574 .ms}**Na nisevetha methunan**ti.
**Methunadhammo** nāma yo so asaddhammo gāmadhammo ... pe ... taṃkāraṇā
vuccati methunadhammo. Methunadhammaṃ na seveyya na niseveyya na
saṃseveyya na paṭiseveyya na careyya na samācareyya na samādāya
vatteyyāti---na nisevetha methunaṃ.

[]{#67 .sc}[]{#p_24Mn_575 .ms}Tenāha bhagavā---

> []{#68 .sc}[]{#p_24Mn_576 .ms}"Etamādīnavaṃ ñatvā,\
> Muni pubbāpare idha;\
> Ekacariyaṃ daḷhaṃ kayirā,\
> Na nisevetha methunan"ti.
>
> []{#69 .sc}[]{#p_24Mn_577 .ms}[]{#msdiv57 .msdiv}**Vivekaññeva
> sikkhetha,**\
> **etaṃ ariyā­na­muttamaṃ;**\
> **Na tena seṭṭho maññetha,**\
> **sa ve nibbānasantike.**

[]{#70 .sc}[]{#pts158 .pts}[]{#p_24Mn_578 .ms}**Vivekaññeva
sikkhethā**ti. **Viveko**ti tayo vivekā---kāyaviveko, cittaviveko,
upadhiviveko. Katamo kāyaviveko ... pe ... ayaṃ upadhiviveko. Kāyaviveko
ca vive­kaṭṭha­kā­yānaṃ nekkham­mā­bhira­tā­naṃ. Cittaviveko ca
pari­suddha­cittā­naṃ parama­vodānap­pattā­naṃ. Upadhiviveko ca
nirūpadhīnaṃ puggalānaṃ visaṅ­khā­ra­gatānaṃ. **Sikkhā**ti tisso
sikkhā---adhisīlasikkhā, adhi­citta­sikkhā, adhipañ­ñā­sikkhā ... pe ...
ayaṃ adhipañ­ñā­sikkhā. **Vivekaññeva sikkhethā**ti vivekaññeva
sikkheyya ācareyya samācareyya samādāya vatteyyāti---vivekaññeva
sikkhetha.

[]{#71 .sc}[]{#p_24Mn_579 .ms}**Etaṃ ariyā­na­muttaman**ti. **Ariyā**
vuccanti buddhā ca buddhasāvakā ca paccekabuddhā ca. Ariyānaṃ etaṃ aggaṃ
seṭṭhaṃ visiṭṭhaṃ pāmokkhaṃ uttamaṃ pavaraṃ yadidaṃ
vivekacariyāti---etaṃ ariyā­na­muttamaṃ.

[]{#72 .sc}[]{#p_24Mn_580 .ms}**Na tena seṭṭho maññethā**ti.
Kāya­viveka­cariyāya unnatiṃ na kareyya, unnamaṃ na kareyya, mānaṃ na
kareyya, thāmaṃ na kareyya, thambhaṃ na kareyya, na tena mānaṃ janeyya,
na tena thaddho assa patthaddho pag­gahi­ta­siroti---tena seṭṭho na
maññetha.

[]{#73 .sc}[]{#p_24Mn_581 .ms}**Sa ve nibbānasantike**ti. So nibbānassa
santike sāmantā āsanne avidūre upakaṭṭheti---sa ve nibbānasantike.

[]{#74 .sc}[]{#p_24Mn_582 .ms}Tenāha bhagavā---

> []{#75 .sc}[]{#p_24Mn_583 .ms}"Vivekaññeva sikkhetha,\
> etaṃ ariyā­na­muttamaṃ;\
> Na tena seṭṭho maññetha,\
> sa ve nibbānasantike"ti.
>
> []{#76 .sc}[]{#p_24Mn_584 .ms}[]{#msdiv58 .msdiv}**Rittassa munino
> carato,**\
> **kāmesu anapekkhino;**\
> **Oghatiṇṇassa pihayanti,**\
> **kāmesu gadhitā pajā.**

[]{#77 .sc}[]{#pts159 .pts}[]{#p_24Mn_585 .ms}**Rittassa munino
carato**ti. Rittassa vivittassa pavivittassa, kāya­ducca­ritena rittassa
vivittassa pavivittassa. Vacī­ducca­ritena ... pe ... mano­ducca­ritena
... rāgena ... dosena ... mohena ... kodhena ... upanāhena ... makkhena
... paḷāsena ... issāya ... macchariyena ... māyāya ... sāṭheyyena ...
thambhena ... sārambhena ... mānena ... atimānena ... madena ...
pamādena ... sabbakilesehi ... sabba­ducca­ritehi ... sabbadarathehi ...
sabba­pari­ḷāhehi ... sabbasantāpehi ... sab­bā­kusa­lā­bhi­saṅ­khā­rehi
rittassa vivittassa pavivittassa. **Munino**ti. **Mona**ṃ vuccati ñāṇaṃ
... pe ... saṅga­jāla­maticca so muni. **Carato**ti carato viharato
iriyato vattato pālayato yapayato yāpayatoti---rittassa munino carato.

[]{#78 .sc}[]{#p_24Mn_586 .ms}**Kāmesu anapekkhino**ti. **Kāmā**ti
uddānato dve kāmā---vatthukāmā ca kilesakāmā ca ... pe ... ime vuccanti
vatthukāmā ... pe ... ime vuccanti kilesakāmā. Vatthukāme parijānitvā
kilesakāme pahāya pajahitvā vinodetvā byantiṃ karitvā anabhāvaṃ gametvā
kāmesu anapekkhamāno cattakāmo vantakāmo muttakāmo pahīnakāmo
paṭi­nissaṭ­ṭha­kāmo, vītarāgo cattarāgo vantarāgo muttarāgo pahīnarāgo
paṭi­nissaṭ­ṭha­rāgo nicchāto nibbuto [sītibhūto]{#note298 .var
title="sītībhūto (bj)"} sukhap­paṭi­saṃ­vedī brahmabhūtena attanā
viharatīti---kāmesu anapekkhino.

[]{#79 .sc}[]{#pts160 .pts}[]{#p_24Mn_587 .ms}**Oghatiṇṇassa pihayanti,
kāmesu gadhitā pajā**ti. **Pajā**ti sat­tādhi­vacanaṃ pajā kāmesu rattā
giddhā gadhitā mucchitā ajjhosannā laggā laggitā palibuddhā. Te kāmoghaṃ
tiṇṇassa bhavoghaṃ tiṇṇassa diṭṭhoghaṃ tiṇṇassa avijjoghaṃ tiṇṇassa
sabba­saṅ­khā­ra­pathaṃ tiṇṇassa uttiṇṇassa nittiṇṇassa atikkantassa
samatik­kantassa vītivattassa pāraṅgatassa pāraṃ pattassa antaṃ gatassa
antaṃ pattassa koṭiṃ gatassa koṭiṃ pattassa pariyantaṃ gatassa
pariyantaṃ pattassa vosānaṃ gatassa vosānaṃ pattassa tāṇaṃ gatassa tāṇaṃ
pattassa leṇaṃ gatassa leṇaṃ pattassa saraṇaṃ gatassa saraṇaṃ pattassa
abhayaṃ gatassa abhayaṃ pattassa accutaṃ gatassa accutaṃ pattassa amataṃ
gatassa amataṃ pattassa nibbānaṃ gatassa nibbānaṃ pattassa icchanti
sādiyanti patthayanti pihayanti abhijappanti. Yathā iṇāyikā
[ānaṇyaṃ]{#note299 .var title="āṇaṇyaṃ (aṭṭha.)"} patthenti pihayanti,
yathā ābādhikā ārogyaṃ patthenti pihayanti, yathā bandhanabaddhā
bandha­na­mokkhaṃ patthenti pihayanti, yathā dāsā bhujissaṃ patthenti
pihayanti, yathā [kantā­rad­dhāna­pak­khandā]{#note300 .var
title="kantā­rad­dhāna­pak­khantā (bj) | kantāraddhānaṃ pakkhannā (s1-3, pts1)"}
khemantabhūmiṃ patthenti pihayanti; evamevaṃ pajā kāmesu rattā giddhā
gadhitā mucchitā ajjhosannā laggā laggitā palibuddhā te kāmoghaṃ
tiṇṇassa bhavoghaṃ tiṇṇassa ... pe ... nibbānaṃ gatassa nibbānaṃ
pattassa icchanti sādiyanti patthayanti pihayanti
abhijappantīti---oghatiṇṇassa pihayanti, kāmesu gadhitā pajā.

[]{#80 .sc}[]{#p_24Mn_588 .ms}Tenāha bhagavā---

> []{#81 .sc}[]{#p_24Mn_589 .ms}"Rittassa munino carato,\
> kāmesu anapekkhino;\
> Oghatiṇṇassa pihayanti,\
> kāmesu gadhitā pajā"ti.

[]{#82 .sc}[]{#p_24Mn_590 .ms}­Tissa­met­teyya­sutta­niddeso sattamo.

Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana
Bunnag Dhamma Society Fund, 2005. Based on the digital edition of the
Chaṭṭha Saṅgāyana published by the Vipassana Research Institute, with
corrections and proofreading by the Dhamma Society.

Prepared for SuttaCentral by [Blake Walshe]{.editor} and [Bhikkhu
Sujato]{.editor}.
:::
:::
