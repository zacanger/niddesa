::: {#text lang="pi"}
::: {#cnd6 .section .sutta}
::: {.hgroup}
Cūḷaniddesa

Pārā­yana­vagga­niddesa

Pucchāniddesa

# 2. ­Tissa­mettey­yamā­ṇa­va­pucchā­niddesa
:::

> []{#1 .sc} []{#p_25Cn_264 .ms}[]{#msdiv9 .msdiv}**Kodha santusito
> loke, [(iccāyasmā tissametteyyo)]{.gathaQuote}**\
> **Kassa no santi iñjitā;**\
> **Ko ubhanta­ma­bhiñ­ñāya,**\
> **Majjhe mantā na lippati;**\
> **Kaṃ brūsi mahāpurisoti,**\
> **Ko idha sibbinimaccagā.** (1)

[]{#2 .sc}[]{#p_25Cn_265 .ms}**Kodha santusito loke**ti ko loke tuṭṭho
santuṭṭho attamano pari­puṇṇa­saṅkap­poti---kodha santusito loke.

[]{#3 .sc}[]{#p_25Cn_266 .ms}**Iccāyasmā tissametteyyo**ti. **Iccā**ti
padasandhi padasaṃsaggo padapāripūrī akkha­ra­sama­vāyo
byañ­jana­siliṭ­ṭhatā padānu­pubba­tā­petaṃ---iccāti. **Āyasmā**ti
piyavacanaṃ garuvacanaṃ
sagāra­va­sappa­tis­sādhi­vacana­metaṃ---āyasmāti. **Tisso**ti tassa
brāhmaṇassa nāmaṃ saṅkhā samaññā paññatti vohāro nāmaṃ nāmakammaṃ
nāmadheyyaṃ nirutti byañjanaṃ abhilāpo. **Metteyyo**ti tassa brāhmaṇassa
gottaṃ saṅkhā samaññā paññatti vohāroti---iccāyasmā tissametteyyo.

[]{#4 .sc}[]{#p_25Cn_267 .ms}**Kassa no santi iñjitā**ti taṇhiñjitaṃ
diṭṭhiñjitaṃ māniñjitaṃ kilesiñjitaṃ kāmiñjitaṃ. Kassime iñjitā natthi
na santi na saṃvijjanti nupalabbhanti pahīnā samucchinnā vūpasantā
paṭipassaddhā abhab­bup­pat­tikā ñāṇagginā daḍḍhāti---kassa no santi
iñjitā.

[]{#5 .sc}[]{#p_25Cn_268 .ms}**Ko ubhanta­ma­bhiñ­ñāyā**ti ko ubho ante
abhiññāya jānitvā tulayitvā tīrayitvā vibhāvayitvā vibhūtaṃ katvāti---ko
ubhanta­ma­bhiñ­ñāya.

[]{#6 .sc}[]{#p_25Cn_269 .ms}**Majjhe mantā na lippatī**ti majjhe
mantāya na lippati, alitto anupalitto nikkhanto nissaṭo vippamutto
visaññutto vimariyā­di­ka­tena cetasā viharatīti---majjhe mantā na
lippati.

[]{#7 .sc}[]{#p_25Cn_270 .ms}**Kaṃ brūsi mahāpuriso**ti mahāpuriso
aggapuriso seṭṭhapuriso viseṭṭhapuriso pāmokkhapuriso uttamapuriso
padhānapuriso pavarapurisoti. Kaṃ brūsi kaṃ kathesi kaṃ maññasi kaṃ
bhaṇasi kaṃ passati kaṃ voharasīti---kaṃ brūsi mahāpurisoti.

[]{#8 .sc}[]{#p_25Cn_271 .ms}**Ko idha sibbinimaccagā**ti ko idha
sibbiniṃ taṇhaṃ [ajjhagā]{#note161 .var title="accagā (bj, s1-3, pts1)"}
upaccagā atikkanto samatikkanto vītivattoti---ko idha sibbinimaccagā.
Tenāha so brāhmaṇo---

> []{#9 .sc}[]{#p_25Cn_272 .ms}"Kodha santusito loke, [(iccāyasmā
> tissametteyyo)]{.gathaQuote}\
> Kassa no santi iñjitā;\
> Ko ubhanta­ma­bhiñ­ñāya,\
> Majjhe mantā na lippati;\
> Kaṃ brūsi mahāpurisoti,\
> Ko idha sibbinimaccagā"ti.
>
> []{#10 .sc} []{#p_25Cn_273 .ms}[]{#msdiv10 .msdiv}**Kāmesu
> brahmacariyavā, [(metteyyāti bhagavā)]{.gathaQuote}**\
> **Vītataṇho sadā sato;**\
> **Saṅkhāya nibbuto bhikkhu,**\
> **Tassa no santi iñjitā.** (2)

[]{#11 .sc}[]{#p_25Cn_274 .ms}**Kāmesu brahmacariyavā**ti. **Kāmā**ti
uddānato dve kāmā---vatthukāmā ca kilesakāmā ca ... pe ... ime vuccanti
vatthukāmā ... pe ... ime vuccanti kilesakāmā. **Brahmacariyaṃ** vuccati
asaddham­ma­samā­pattiyā ārati virati paṭivirati veramaṇī akiriyā
akaraṇaṃ anajjhāpatti velāanatikkamo. Api ca nippariyāyena brahmacariyaṃ
vuccati ariyo aṭṭhaṅgiko maggo, seyyathidaṃ---sammādiṭṭhi,
sammāsaṅkappo, sammāvācā, sammākammanto, sammāājīvo, sammāvāyāmo,
sammāsati, sammāsamādhi. Yo iminā ariyena aṭṭhaṅgikena maggena upeto
samupeto upāgato samupāgato upapanno samupapanno samannāgato, so vuccati
brahmacariyavā. Yathā ca dhanena dhanavāti vuccati, bhogena bhogavāti
vuccati, yasena yasavāti vuccati, sippena sippavāti vuccati, sīlena
sīlavāti vuccati, vīriyena vīriyavāti vuccati, paññāya paññavāti
vuccati, vijjāya vijjavāti vuccati---evameva yo iminā ariyena
aṭṭhaṅgikena maggena upeto samupeto upāgato samupāgato upapanno
samupapanno samannāgato, so vuccati brahma­cari­ya­vāti---kāmesu
brahmacariyavā.

[]{#12 .sc}[]{#p_25Cn_275 .ms}**Metteyyā**ti bhagavā taṃ brāhmaṇaṃ
gottena ālapati. **Bhagavā**ti gāra­vādhi­vacana­metaṃ ... pe ...
sacchikā paññatti, yadidaṃ bhagavāti---metteyyāti bhagavā.

[]{#13 .sc}[]{#p_25Cn_276 .ms}**Vītataṇho sadā sato**ti. **Taṇhā**ti
rūpataṇhā ... pe ... dhammataṇhā. Yassesā taṇhā pahīnā samucchinnā
vūpasantā [paṭipassaddhā]{#note163 .var
title="paṭippassaddhā (bj, s2, s3)"} abhab­bup­pat­tikā ñāṇagginā
daḍḍhā, so vuccati vītataṇho cattataṇho vantataṇho muttataṇho
pahīnataṇho paṭi­nissaṭ­ṭha­taṇho vītarāgo cattarāgo vantarāgo muttarāgo
pahīnarāgo paṭi­nissaṭ­ṭha­rāgo nicchāto nibbuto sītibhūto
[sukhap­paṭi­saṃ­vedī]{#note164 .var
title="sukha­paṭi­saṃ­vedī (bj, s1-3)"} brahmabhūtena attanā viharati.
**Sadā**ti sadā sabbadā sabbakālaṃ niccakālaṃ dhuvakālaṃ satataṃ samitaṃ
abbokiṇṇaṃ [poṅkhā­nu­poṅkhaṃ]{#note166 .var
title="pokhānupokhaṃ (s1-3)"} [udakūmikajātaṃ]{#note167 .var
title="udakomikajātaṃ (bj)"} [avīci santati sahitaṃ]{#note168 .var
title="avici saṃgisahitaṃ (s1) | avici samaṅgi sahitaṃ (s2, s3)"}
[phassitaṃ]{#note169 .var title="phussitaṃ (bj) | phusitaṃ (s1-3)"}
purebhattaṃ pacchābhattaṃ purimayāmaṃ majjhimayāmaṃ pacchimayāmaṃ kāḷe
juṇhe vasse hemante gimhe purime vayokhandhe majjhime vayokhandhe
pacchime vayokhandhe. **Sato**ti catūhi kāraṇehi sato---kāye
kāyānupas­sanā­sati­paṭṭhā­naṃ bhāvento sato, vedanāsu
vedanā­nu­passa­nā­sati­paṭṭhā­naṃ bhāvento sato, citte
cit­tānupas­sanā­sati­paṭṭhā­naṃ bhāvento sato, dhammesu
dhammā­nu­passa­nā­sati­paṭṭhā­naṃ bhāvento sato ... pe ... so vuccati
satoti---vītataṇho sadā sato.

[]{#14 .sc}[]{#p_25Cn_277 .ms}**Saṅkhāya nibbuto bhikkhū**ti saṅkhā
vuccati ñāṇaṃ. Yā paññā pajānanā vicayo pavicayo ... pe ... amoho
dhammavicayo sammādiṭṭhi. **Saṅkhāyā**ti saṅkhāya jānitvā tulayitvā
tīrayitvā vibhāvayitvā vibhūtaṃ katvā, "sabbe saṅkhārā aniccā"ti
saṅkhāya jānitvā tulayitvā tīrayitvā vibhāvayitvā vibhūtaṃ katvā, "sabbe
saṅkhārā dukkhā"ti ... "sabbe dhammā anattā"ti ... "avijjāpaccayā
saṅkhārā"ti ... pe ... "yaṃ kiñci samuda­ya­dhammaṃ sabbaṃ taṃ
nirodhadhamman"ti saṅkhāya jānitvā tulayitvā tīrayitvā vibhāvayitvā
vibhūtaṃ katvā.

[]{#15 .sc}[]{#p_25Cn_278 .ms}Atha vā aniccato saṅkhāya jānitvā ...
dukkhato ... rogato ... gaṇḍato ... sallato ... pe ... nissaraṇato
saṅkhāya jānitvā tulayitvā tīrayitvā vibhāvayitvā vibhūtaṃ katvā.
**Nibbuto**ti rāgassa nibbāpitattā nibbuto, dosassa nibbāpitattā
nibbuto, mohassa nibbāpitattā nibbuto, kodhassa ... upanāhassa ...
makkhassa ... paḷāsassa ... issāya ... macchariyassa ... māyāya ...
sāṭheyyassa ... thambhassa ... sārambhassa ... mānassa ... atimānassa
... madassa ... pamādassa ... sabbakilesānaṃ ... sabba­ducca­ritā­naṃ
... sabba­da­rathā­naṃ ... sabba­pari­ḷāhā­naṃ ... sabba­santā­pā­naṃ
... sabbā­kusa­lābhi­saṅ­khā­rā­naṃ nibbāpitattā nibbuto. **Bhikkhū**ti
sattannaṃ dhammānaṃ bhinnattā bhikkhu ... pe ... vusitavā
khīṇa­pu­nabbhavo sa bhikkhūti---saṅkhāya nibbuto bhikkhu.

[]{#16 .sc}[]{#p_25Cn_279 .ms}**Tassa no santi iñjitā**ti. **Tassā**ti
arahato khīṇāsavassa. **Iñjitā**ti taṇhiñjitaṃ diṭṭhiñjitaṃ māniñjitaṃ
kilesiñjitaṃ kāmiñjitaṃ. Tassime iñjitā natthi na santi na saṃvijjanti
nupalabbhanti pahīnā samucchinnā vūpasantā paṭipassaddhā
abhab­bup­pat­tikā ñāṇagginā daḍḍhāti---tassa no santi iñjitā. Tenāha
bhagavā---

> []{#17 .sc}[]{#p_25Cn_280 .ms}"Kāmesu brahmacariyavā, [(metteyyāti
> bhagavā)]{.gathaQuote}\
> Vītataṇho sadā sato;\
> Saṅkhāya nibbuto bhikkhu,\
> Tassa no santi iñjitā"ti.
>
> []{#18 .sc} []{#p_25Cn_281 .ms}[]{#msdiv11 .msdiv}**So
> ubhanta­ma­bhiñ­ñāya,**\
> **Majjhe mantā na lippati;**\
> **Taṃ brūmi mahāpurisoti,**\
> **So [idha]{#note172 .var title="so'dha (bj)"} sibbinimaccagā.** (3)

[]{#19 .sc}[]{#p_25Cn_282 .ms}**So ubhanta­ma­bhiñ­ñāya, majjhe mantā na
lippatī**ti. **Antā**ti phasso eko anto, phassasamudayo dutiyo anto,
phassanirodho majjhe; atītaṃ eko anto, anāgataṃ dutiyo anto,
paccuppannaṃ majjhe; sukhā vedanā eko anto, dukkhā vedanā dutiyo anto,
adukkhamasukhā vedanā majjhe; nāmaṃ eko anto, rūpaṃ dutiyo anto,
viññāṇaṃ majjhe; cha ajjhattikāni āyatanāni eko anto, cha bāhirāni
āyatanāni dutiyo anto, viññāṇaṃ majjhe; sakkāyo eko anto,
sakkā­ya­sa­mudayo dutiyo anto, sakkāyanirodho majjhe. **Mantā** vuccati
paññā, yā paññā pajānanā ... pe ... amoho dhammavicayo sammādiṭṭhi.

[]{#20 .sc}[]{#p_25Cn_283 .ms}**Lepā**ti dve lepā---taṇhālepo ca
diṭṭhilepo ca. Katamo taṇhālepo? Yāvatā taṇhā­saṅ­khā­tena [sīmakataṃ
odhikataṃ]{#note174 .var title="mariyādikataṃ odhikataṃ (bj, s1-3)"}
pariyantakataṃ pariggahitaṃ mamāyitaṃ--- "idaṃ mama, etaṃ mama, ettakaṃ
mama, ettāvatā mama rūpā saddā gandhā rasā phoṭṭhabbā attharaṇā pāvuraṇā
dāsidāsā ajeḷakā kukkuṭasūkarā hatthi­ga­vāssava­ḷavā khettaṃ vatthu
hiraññaṃ suvaṇṇaṃ gāmani­gama­rāja­dhāniyo raṭṭhañca janapado ca koso ca
koṭṭhāgārañca". Kevalampi mahāpathaviṃ taṇhāvasena mamāyati. Yāvatā
aṭṭha­sata­taṇhā­vicari­taṃ---ayaṃ taṇhālepo.

[]{#21 .sc}[]{#p_25Cn_284 .ms}Katamo diṭṭhilepo? Vīsativatthukā
sakkāyadiṭṭhi, dasavatthukā micchādiṭṭhi, dasavatthukā antaggāhikā
diṭṭhi, yā evarūpā diṭṭhi diṭṭhigataṃ diṭṭhigahanaṃ diṭṭhikantāro
diṭṭhi­visū­kāyikaṃ diṭṭhi­vip­phan­di­taṃ diṭṭhi­saṃ­yoja­naṃ gāho
paṭiggāho abhiniveso parāmāso kummaggo micchāpatho micchattaṃ
titthāyatanaṃ [vipari­yesag­gāho]{#note176 .var
title="vipariyesagāho (bj) | vipari­yāsag­gāho (c1)"} viparītaggāho
vipallāsaggāho micchāgāho ayāthāvakasmiṃ yāthāvakanti gāho, yāvatā
dvāsaṭṭhi diṭṭhigatāni---ayaṃ diṭṭhilepo.

[]{#22 .sc}[]{#p_25Cn_285 .ms}**So ubhanta­ma­bhiñ­ñāya, majjhe mantā na
lippatī**ti so ubho ca ante majjhañca mantāya abhiññāya jānitvā
tulayitvā tīrayitvā vibhāvayitvā vibhūtaṃ katvā na lippati na palippati
na upalippati, alitto asaṃlitto anupalitto nikkhanto nissaṭo vippamutto
visaññutto vimariyā­di­ka­tena cetasā viharatīti---so
ubhanta­ma­bhiñ­ñāya majjhe mantā na lippati.

[]{#23 .sc}[]{#p_25Cn_286 .ms}**Taṃ brūmi mahāpuriso**ti mahāpuriso
aggapuriso seṭṭhapuriso viseṭṭhapuriso pāmokkhapuriso uttamapuriso
padhānapuriso pavarapuriso, taṃ brūmi taṃ kathemi taṃ bhaṇāmi taṃ dīpemi
taṃ voharāmi.

[]{#24 .sc} []{#p_25Cn_287 .ms}Āyasmā sāriputto bhagavantaṃ
etadavoca---"'mahāpuriso mahāpuriso'ti, bhante, vuccati. Kittāvatā nu
kho, bhante, mahāpuriso hotī"ti? "Vimutta­cittattā khvāhaṃ, sāriputta,
mahāpurisoti vadāmi, avimutta­cittattā no mahāpurisoti vadāmi.

[]{#25 .sc}[]{#p_25Cn_288 .ms}Kathañca, sāriputta, vimuttacitto hoti?
Idha, sāriputta, bhikkhu ajjhattaṃ kāye kāyānupassī viharati ātāpī
sampajāno satimā vineyya loke abhij­jhā­do­manas­saṃ. Tassa kāye
kāyānupassino viharato cittaṃ virajjati vimuccati anupādāya āsavehi.
Vedanāsu ... pe ... citte ... dhammesu dhammānupassī viharati ātāpī
sampajāno satimā vineyya loke abhij­jhā­do­manas­saṃ. Tassa dhammesu
dham­mānupas­sino viharato cittaṃ virajjati vimuccati anupādāya āsavehi.
Evaṃ kho, sāriputta, bhikkhu vimuttacitto hoti. Vimutta­cittattā
khvāhaṃ, sāriputta, mahāpurisoti vadāmi, avimutta­cittattā no
mahāpurisoti vadāmī"ti---taṃ brūmi mahāpurisoti.

[]{#26 .sc}[]{#p_25Cn_289 .ms}**So idha sibbinimaccagā**ti sibbinī
vuccati taṇhā. Yo rāgo sārāgo ... pe ... abhijjhā lobho akusalamūlaṃ,
yassesā sibbinī taṇhā pahīnā samucchinnā vūpasantā paṭipassaddhā
abhab­bup­pat­tikā ñāṇagginā daḍḍhā. So sibbiniṃ taṇhaṃ accagā upaccagā
atikkanto samatikkanto vītivattoti---so idha sibbinimaccagā. Tenāha
bhagavā---

> []{#27 .sc}[]{#p_25Cn_290 .ms}"So ubhanta­ma­bhiñ­ñāya,\
> Majjhe mantā na lippati;\
> Taṃ brūmi mahāpurisoti,\
> So idha sibbinimaccagā"ti.

[]{#28 .sc}[]{#p_25Cn_291 .ms}Saha gāthā­pari­yosānā ye te brāhmaṇena
saddhiṃ ekacchandā ekapayogā ekādhippāyā ekavāsa­na­vāsitā, tesaṃ
aneka­pāṇa­sahas­sā­naṃ virajaṃ vītamalaṃ dhammacakkhuṃ udapādi---"yaṃ
kiñci samuda­ya­dhammaṃ sabbaṃ taṃ nirodhadhamman"ti. Tassa brāhmaṇassa
anupādāya āsavehi cittaṃ vimucci. Saha arahattappattā
ajina­jaṭā­vāka­cīra­tidaṇ­ḍa­ka­maṇḍa­lu­kesā ca massū ca antarahitā.
Bhaṇḍu­kāsāya­vat­thava­sano saṅghā­ṭi­patta­cīvara­dharo
anvat­tha­paṭi­pattiyā pañjaliko bhagavantaṃ namassamāno nisinno
hoti---"satthā me bhante bhagavā, sāvakohamasmī"ti.

[]{#p_25Cn_292 .ms}­Tissa­mettey­yamā­ṇa­va­pucchā­niddeso dutiyo.

Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana
Bunnag Dhamma Society Fund, 2005. Based on the digital edition of the
Chaṭṭha Saṅgāyana published by the Vipassana Research Institute, with
corrections and proofreading by the Dhamma Society.

Prepared for SuttaCentral by [Blake Walshe]{.editor} and [Bhikkhu
Sujato]{.editor}.
:::
:::
