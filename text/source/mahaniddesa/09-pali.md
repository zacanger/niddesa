::: {#text lang="pi"}
::: {#mnd9 .section .sutta}
::: {.hgroup}
Mahāniddesa

Aṭṭhakavagga

# 9. Māgaṇḍi­ya­sutta­niddesa
:::

[]{#1 .sc}[]{#p_24Mn_677 .ms}Atha māgaṇḍi­yasut­ta­niddesaṃ vakkhati---

> []{#2 .sc}[]{#pts181 .pts}[]{#p_24Mn_678 .ms}[]{#msdiv70
> .msdiv}**Disvāna taṇhaṃ aratiṃ ragañca,**\
> **Nāhosi chando api methunasmiṃ;**\
> **Kimevidaṃ mutta­karīsa­puṇṇaṃ,**\
> **Pādāpi naṃ samphusituṃ na icche.**

[]{#3 .sc}[]{#p_24Mn_679 .ms}**Disvāna taṇhaṃ aratiṃ ragañca, nāhosi
chando api methunasmin**ti. Taṇhañca aratiñca ragañca māradhītaro disvā
passitvā methunadhamme chando vā rāgo vā pemaṃ vā nāhosīti---disvāna
taṇhaṃ aratiṃ ragañca nāhosi chando api methunasmiṃ.

[]{#4 .sc}[]{#pts182 .pts}[]{#p_24Mn_680 .ms}**Kimevidaṃ
mutta­karīsa­puṇṇaṃ, pādāpi naṃ samphusituṃ na icche**ti. Kimevidaṃ
sarīraṃ muttapuṇṇaṃ karīsapuṇṇaṃ semhapuṇṇaṃ ruhirapuṇṇaṃ
aṭṭhi­saṅghā­tan­hāru­samban­dhaṃ rudhi­ra­maṃ­sā­valepa­naṃ
cammavinaddhaṃ chaviyā paṭicchannaṃ chiddā­va­chiddaṃ uggharantaṃ
paggharantaṃ kimi­saṅgha­nisevi­taṃ ­nānāka­limala­pari­pūraṃ pādena
akkamituṃ na iccheyya, kuto pana saṃvāso vā samāgamo vāti---kimevidaṃ
mutta­karīsa­puṇṇaṃ, pādāpi naṃ samphusituṃ na icche.
Anaccha­riyañ­cetaṃ manusso dibbe kāme patthayanto mānusake kāme na
iccheyya, mānusake vā kāme patthayanto dibbe kāme na iccheyya. Yaṃ tvaṃ
ubhopi na icchasi na sādiyasi na patthesi na pihesi nābhijappasi, kiṃ te
dassanaṃ, katamāya tvaṃ diṭṭhiyā samannāgatoti pucchatīti.

[]{#5 .sc}[]{#p_24Mn_681 .ms}Tenāha bhagavā---

> []{#6 .sc}[]{#p_24Mn_682 .ms}"Disvāna taṇhaṃ aratiṃ ragañca,\
> Nāhosi chando api methunasmiṃ;\
> Kimevidaṃ mutta­karīsa­puṇṇaṃ,\
> Pādāpi naṃ samphusituṃ na icche"ti.
>
> []{#7 .sc}[]{#p_24Mn_683 .ms}[]{#msdiv71 .msdiv}**Etādisañce ratanaṃ
> na icchasi,**\
> **Nāriṃ narindehi bahūhi patthitaṃ;**\
> **Diṭṭhigataṃ sīlavataṃ nu jīvitaṃ,**\
> **Bha­vū­papat­tiñca vadesi kīdisaṃ.**
>
> []{#8 .sc}[]{#p_24Mn_684 .ms}[]{#msdiv72 .msdiv}**Idaṃ vadāmīti na
> tassa hoti,** [([māgaṇḍiyāti]{#note337 .var
> title="māgandiyāti (bj, s1-3, pts1)"} bhagavā)]{.gathaQuote}\
> **Dhammesu niccheyya samuggahītaṃ;**\
> **Passañca diṭṭhīsu anuggahāya,**\
> **Ajjhattasantiṃ pacinaṃ adassaṃ.**

[]{#9 .sc}[]{#p_24Mn_685 .ms}**Idaṃ vadāmīti na tassa hotī**ti. **Idaṃ
vadāmī**ti idaṃ vadāmi, etaṃ vadāmi, ettakaṃ vadāmi, ettāvatā vadāmi,
idaṃ diṭṭhigataṃ vadāmi---"sassato loko"ti vā ... pe ... "neva hoti na
na hoti tathāgato paraṃ maraṇā"ti vā. **Na tassa hotī**ti na mayhaṃ
hoti, "ettāvatā vadāmī"ti na tassa hotīti---idaṃ vadāmīti na tassa hoti.

[]{#10 .sc}[]{#pts183 .pts}[]{#p_24Mn_686 .ms}**Māgaṇḍiyā**ti bhagavā
taṃ brāhmaṇaṃ nāmena ālapati. **Bhagavā**ti gāra­vādhi­vacanaṃ ... pe
... sacchikā paññatti yadidaṃ bhagavāti---māgaṇḍiyāti bhagavā.

[]{#11 .sc}[]{#p_24Mn_687 .ms}**Dhammesu niccheyya samuggahītan**ti.
**Dhammesū**ti dvāsaṭṭhiyā diṭṭhigatesu. **Niccheyyā**ti nicchinitvā
vinicchinitvā vicinitvā pavicinitvā tulayitvā tīrayitvā vibhāvayitvā
vibhūtaṃ katvā. **Samuggahītan**ti odhiggāho bilaggāho varaggāho
koṭṭhāsaggāho uccayaggāho samuccayaggāho, "idaṃ saccaṃ tacchaṃ tathaṃ
bhūtaṃ yāthāvaṃ aviparītan"ti gahitaṃ parāmaṭṭhaṃ abhiniviṭṭhaṃ
ajjhositaṃ adhimuttaṃ, natthi na santi na saṃvijjati nupalabbhati,
pahīnaṃ samucchinnaṃ vūpasantaṃ paṭipassaddhaṃ abhab­bup­patti­kaṃ
ñāṇagginā daḍḍhanti---dhammesu niccheyya samuggahītaṃ.

[]{#12 .sc}[]{#p_24Mn_688 .ms}**Passañca diṭṭhīsu anuggahāyā**ti.
Diṭṭhīsu ādīnavaṃ passanto diṭṭhiyo na gaṇhāmi na parāmasāmi
nābhinivisāmi. Atha vā na gaṇhitabbā na parāmasitabbā
­nā­bhi­nivisi­tab­bāti. Evampi passañca diṭṭhīsu anuggahāya.

[]{#13 .sc}[]{#p_24Mn_689 .ms}Atha vā "sassato loko, idameva saccaṃ
moghamaññan"ti diṭṭhi­gata­metaṃ diṭṭhigahanaṃ diṭṭhikantāro
diṭṭhi­visū­kāyikaṃ diṭṭhi­vip­phan­di­taṃ diṭṭhi­saṃ­yoja­naṃ,
sadukkhaṃ savighātaṃ saupāyāsaṃ sapariḷāhaṃ, na nibbidāya na virāgāya na
nirodhāya na upasamāya na abhiññāya na sambodhāya na nibbānāya
saṃvattatīti. Diṭṭhīsu ādīnavaṃ passanto diṭṭhiyo na gaṇhāmi na
parāmasāmi nābhinivisāmi. Atha vā na gaṇhitabbā na parāmasitabbā
­nā­bhi­nivisi­tab­bāti. Evampi passañca diṭṭhīsu anuggahāya.

[]{#14 .sc}[]{#pts184 .pts}[]{#p_24Mn_690 .ms}Atha vā "asassato loko,
antavā loko, anantavā loko, taṃ jīvaṃ taṃ sarīraṃ, aññaṃ jīvaṃ aññaṃ
sarīraṃ, hoti tathāgato paraṃ maraṇā, na hoti tathāgato paraṃ maraṇā,
hoti ca na ca hoti tathāgato paraṃ maraṇā, neva hoti na na hoti
tathāgato paraṃ maraṇā, idameva saccaṃ moghamaññan"ti diṭṭhi­gata­metaṃ
diṭṭhigahanaṃ diṭṭhikantāro diṭṭhi­visū­kāyikaṃ diṭṭhi­vip­phan­di­taṃ
diṭṭhi­saṃ­yoja­naṃ, sadukkhaṃ savighātaṃ saupāyāsaṃ sapariḷāhaṃ na
nibbidāya na virāgāya na nirodhāya na upasamāya na abhiññāya na
sambodhāya na nibbānāya saṃvattatīti. Diṭṭhīsu ādīnavaṃ passanto
diṭṭhiyo na gaṇhāmi na parāmasāmi nābhinivisāmi. Atha vā na gaṇhitabbā
na parāmasitabbā ­nā­bhi­nivisi­tab­bāti. Evampi passañca diṭṭhīsu
anuggahāya.

[]{#15 .sc}[]{#p_24Mn_691 .ms}Atha vā imā diṭṭhiyo evaṃgahitā
evaṃparāmaṭṭhā evaṃgatikā bhavissanti eva­ṃa­bhisam­parā­yāti. Diṭṭhīsu
ādīnavaṃ passanto diṭṭhiyo na gaṇhāmi na parāmasāmi nābhinivisāmi. Atha
vā na gaṇhitabbā na parāmasitabbā ­nā­bhi­nivisi­tab­bāti. Evampi
passañca diṭṭhīsu anuggahāya.

[]{#16 .sc}[]{#p_24Mn_692 .ms}Atha vā imā diṭṭhiyo niraya­saṃ­vatta­nikā
tiracchā­na­yoni­saṃ­vatta­nikā petti­visa­ya­saṃ­vatta­ni­kāti.
Diṭṭhīsu ādīnavaṃ passanto diṭṭhiyo na gaṇhāmi na parāmasāmi
nābhinivisāmi. Atha vā na gaṇhitabbā na parāmasitabbā
­nā­bhi­nivisi­tab­bāti. Evampi passañca diṭṭhīsu anuggahāya.

[]{#17 .sc}[]{#p_24Mn_693 .ms}Atha vā imā diṭṭhiyo aniccā saṅkhatā
paṭic­ca­samup­pannā khayadhammā vayadhammā virāgadhammā
nirodha­dhammāti. Diṭṭhīsu ādīnavaṃ passanto diṭṭhiyo na gaṇhāmi na
parāmasāmi nābhinivisāmi. Atha vā na gaṇhitabbā na parāmasitabbā
­nā­bhi­nivisi­tab­bāti. Evampi passañca diṭṭhīsu anuggahāya.

[]{#18 .sc}[]{#pts185 .pts}[]{#p_24Mn_694 .ms}**Ajjhattasantiṃ pacinaṃ
adassan**ti. Ajjhattasantiṃ ajjhattaṃ rāgassa santiṃ, dosassa santiṃ,
mohassa santiṃ, kodhassa ... upanāhassa ... makkhassa ... paḷāsassa ...
issāya ... macchariyassa ... māyāya ... sāṭheyyassa ... thambhassa ...
sārambhassa ... mānassa ... atimānassa ... madassa ... pamādassa ...
sabbakilesānaṃ ... sabba­ducca­ritā­naṃ ... sabba­da­rathā­naṃ ...
sabba­pari­ḷāhā­naṃ ... sabba­santā­pā­naṃ ...
sabbā­kusa­lābhi­saṅ­khā­rā­naṃ santiṃ upasantiṃ vūpasantiṃ nibbutiṃ
paṭipassaddhiṃ santiṃ. **Pacinan**ti pacinanto vicinanto pavicinanto
tulayanto tīrayanto vibhāvayanto vibhūtaṃ karonto, "sabbe saṅkhārā
aniccā"ti pacinanto vicinanto pavicinanto tulayanto tīrayanto
vibhāvayanto vibhūtaṃ karonto, "sabbe saṅkhārā dukkhā"ti ... "sabbe
dhammā anattā"ti pacinanto vicinanto pavicinanto ... "yaṃ kiñci
samuda­ya­dhammaṃ, sabbaṃ taṃ nirodhadhamman"ti pacinanto vicinanto
pavicinanto tulayanto tīrayanto vibhāvayanto vibhūtaṃ karonto.
**Adassan**ti adassaṃ adakkhiṃ apassiṃ paṭivijjhinti---ajjhattasantiṃ
pacinaṃ adassaṃ.

[]{#19 .sc}[]{#p_24Mn_695 .ms}Tenāha bhagavā---

> []{#20 .sc}[]{#p_24Mn_696 .ms}"Idaṃ vadāmīti na tassa hoti,
> [(māgaṇḍiyāti bhagavā)]{.gathaQuote}\
> Dhammesu niccheyya samuggahītaṃ;\
> Passañca diṭṭhīsu anuggahāya,\
> Ajjhattasantiṃ pacinaṃ adassan"ti.
>
> []{#21 .sc}[]{#p_24Mn_697 .ms}[]{#msdiv73 .msdiv}**Vinicchayā yāni
> pakappitāni,** [(iti māgaṇḍiyo)]{.gathaQuote}\
> **Te ve munī brūsi anuggahāya;**\
> **Ajjhat­ta­santīti yametamatthaṃ,**\
> **Kathaṃ nu dhīrehi paveditaṃ taṃ.**

[]{#22 .sc}[]{#pts186 .pts}[]{#p_24Mn_698 .ms}**Vinicchayā yāni
pakappitānī**ti. Vinicchayā vuccanti dvāsaṭṭhi diṭṭhigatāni
diṭṭhi­vi­nicchayā. **Pakappitānī**ti kappitā pakappitā abhisaṅkhatā
saṇṭhapitātipi pakappitā. Atha vā aniccā saṅkhatā paṭic­ca­samup­pannā
khayadhammā vayadhammā virāgadhammā nirodhadhammā
vipari­ṇāma­dhammā­tipi pakappitāti---vinicchayā yāni pakappitāni.

[]{#23 .sc}[]{#p_24Mn_699 .ms}**Iti māgaṇḍiyo**ti. **Itī**ti padasandhi
padasaṃsaggo padapāripūrī akkha­ra­sama­vāyo byañ­jana­siliṭ­ṭhatā
padānu­pubba­tā­petaṃ---itīti. **Māgaṇḍiyo**ti tassa brāhmaṇassa nāmaṃ
saṅkhā samaññā paññatti vohāro---iti māgaṇḍiyoti.

[]{#24 .sc}[]{#p_24Mn_700 .ms}**Te ve munī brūsi anuggahāya,
ajjhat­ta­santīti yametamatthan**ti. **Te ve**ti dvāsaṭṭhi diṭṭhigatāni.
**Munī**ti. **Monaṃ** vuccati ñāṇaṃ ... pe ... saṅga­jāla­maticca so
munīti. **Anuggahāyā**ti diṭṭhīsu ādīnavaṃ passanto diṭṭhiyo na gaṇhāmi
na parāmasāmi nābhi­ni­visā­mīti ca bhaṇasi, ajjhat­ta­santīti ca
bhaṇasi. **Yametamatthan**ti yaṃ paramatthanti---te ve munī brūsi
anuggahāya, ajjhat­ta­santīti yametamatthaṃ.

[]{#25 .sc}[]{#pts187 .pts}[]{#p_24Mn_701 .ms}**Kathaṃ nu dhīrehi
paveditaṃ tan**ti. **Kathaṃ nū**ti padaṃ saṃsayapucchā vimatipucchā
dveḷhakapucchā anekaṃsapucchā, evaṃ nu kho nanu kho kiṃ nu kho kathaṃ nu
khoti---kathaṃ nu. **Dhīrehī**ti dhīrehi paṇḍitehi paññavantehi
buddhimantehi ñāṇīhi vibhāvīhi medhāvīhi. **Paveditan**ti veditaṃ
paveditaṃ ācikkhitaṃ desitaṃ paññāpitaṃ paṭṭhapitaṃ vivaṭaṃ vibhattaṃ
uttānīkataṃ pakāsitanti---kathaṃ nu dhīrehi paveditaṃ taṃ.

[]{#26 .sc}[]{#p_24Mn_702 .ms}Tenāha so brāhmaṇo---

> []{#27 .sc}[]{#p_24Mn_703 .ms}"Vinicchayā yāni pakappitāni, [(iti
> māgaṇḍiyo)]{.gathaQuote}\
> Te ve munī brūsi anuggahāya;\
> Ajjhat­ta­santīti yametamatthaṃ,\
> Kathaṃ nu dhīrehi paveditaṃ tan"ti.
>
> []{#28 .sc}[]{#p_24Mn_704 .ms}[]{#msdiv74 .msdiv}**Na diṭṭhiyā na
> sutiyā na ñāṇena,** [(māgaṇḍiyāti bhagavā)]{.gathaQuote}\
> **Sīlabbatenāpi na suddhimāha;**\
> **Adiṭṭhiyā assutiyā añāṇā,**\
> **Asīlatā abbatā nopi tena;**\
> **Ete ca nissajja anuggahāya,**\
> **Santo anissāya bhavaṃ na jappe.**

[]{#29 .sc}[]{#p_24Mn_705 .ms}**Na diṭṭhiyā na sutiyā na ñāṇenā**ti.
Diṭṭhenāpi suddhiṃ visuddhiṃ parisuddhiṃ, muttiṃ vimuttiṃ parimuttiṃ
nāha na kathesi na bhaṇasi na dīpayasi na voharasi; sutenāpi suddhiṃ
visuddhiṃ parisuddhiṃ, muttiṃ vimuttiṃ parimuttiṃ nāha na kathesi na
bhaṇasi na dīpayasi na voharasi; diṭṭhasutenāpi suddhiṃ visuddhiṃ
parisuddhiṃ, muttiṃ vimuttiṃ parimuttiṃ nāha na kathesi na bhaṇasi na
dīpayasi na voharasi; ñāṇenāpi suddhiṃ visuddhiṃ parisuddhiṃ, muttiṃ
vimuttiṃ parimuttiṃ nāha na kathesi na bhaṇasi na dīpayasi na
voharasīti---na diṭṭhiyā na sutiyā na ñāṇena.

[]{#30 .sc}[]{#p_24Mn_706 .ms}**Māgaṇḍiyā**ti bhagavā taṃ brāhmaṇaṃ
nāmena ālapati. **Bhagavā**ti gāra­vādhi­vacanaṃ ... pe ... sacchikā
paññatti yadidaṃ bhagavāti---māgaṇḍiyāti bhagavā.

[]{#31 .sc}[]{#pts188 .pts}[]{#p_24Mn_707 .ms}**Sīlabbatenāpi na
suddhimāhā**ti. Sīlenāpi suddhiṃ visuddhiṃ parisuddhiṃ, muttiṃ vimuttiṃ
parimuttiṃ nāha na kathesi na bhaṇasi na dīpayasi na voharasi; vatenāpi
suddhiṃ visuddhiṃ parisuddhiṃ, muttiṃ vimuttiṃ parimuttiṃ nāha na
kathesi na bhaṇasi na dīpayasi na voharasi; sīlabbatenāpi suddhiṃ
visuddhiṃ parisuddhiṃ, muttiṃ vimuttiṃ parimuttiṃ nāha na kathesi na
bhaṇasi na dīpayasi na voharasīti---sīlabbatenāpi na suddhimāha.

[]{#32 .sc}[]{#p_24Mn_708 .ms}**Adiṭṭhiyā assutiyā añāṇā, asīlatā abbatā
nopi tenā**ti. Diṭṭhipi icchitabbā. Dasavatthukā sammādiṭṭhi---atthi
dinnaṃ, atthi yiṭṭhaṃ, atthi hutaṃ, atthi [sukata­dukka­ṭā­naṃ]{#note340
.var title="sukaṭa­dukka­ṭā­naṃ (bj, pts1)"} kammānaṃ phalaṃ vipāko,
atthi ayaṃ loko, atthi paro loko, atthi mātā, atthi pitā, atthi sattā
opapātikā, atthi loke samaṇabrāhmaṇā [sammaggatā]{#note341 .var
title="samaggatā (mr)"} sammāpaṭipannā ye imañca lokaṃ parañca lokaṃ
sayaṃ abhiññā sacchikatvā pavedentīti; savanampi icchitabbaṃ---parato
ghoso, suttaṃ, geyyaṃ, veyyākaraṇaṃ, gāthā, udānaṃ, itivuttakaṃ,
jātakaṃ, abbhutadhammaṃ, vedallaṃ; ñāṇampi
icchitabbaṃ---[kammas­sakata­ñāṇaṃ, sac­cānu­lomika­ñāṇaṃ]{#note342 .var
title="kammassakataṃ ñāṇaṃ saccānulomikaṃ ñāṇaṃ (bj, pts1, mr)"},
abhiññāñāṇaṃ, samāpattiñāṇaṃ; sīlampi icchitabbaṃ---
pāti­mokkha­saṃ­varo; vatampi icchitabbaṃ---aṭṭha
dhutaṅgāni---āraññikaṅgaṃ, piṇ­ḍapāti­kaṅ­gaṃ, paṃsu­kūlikaṅ­gaṃ,
tecīvarikaṅgaṃ, ­sapadā­na­cārikaṅ­gaṃ, kha­lu­pacchā­bhatti­kaṅ­gaṃ,
nesajjikaṅgaṃ, yathā­san­tha­ti­kaṅganti.

[]{#33 .sc}[]{#pts189 .pts}[]{#p_24Mn_709 .ms}**Adiṭṭhiyā assutiyā
añāṇā, asīlatā abbatā nopi tenā**ti. Nāpi sammā­diṭṭhi­mat­tena, nāpi
savanamattena, nāpi ñāṇamattena, nāpi sīlamattena, nāpi vatamattena
ajjhattasantiṃ patto hoti, nāpi vinā etehi dhammehi ajjhattasantiṃ
pāpuṇāti. Api ca sambhārā ime dhammā honti ajjhattasantiṃ pāpuṇituṃ
adhigantuṃ phassituṃ sacchikātunti---adiṭṭhiyā assutiyā añāṇā asīlatā
abbatā nopi tena.

[]{#34 .sc}[]{#p_24Mn_710 .ms}**Ete ca nissajja anuggahāyā**ti.
**Ete**ti kaṇha­pak­khi­kā­naṃ dhammānaṃ samugghātato pahānaṃ
icchitabbaṃ, tedhātukesu kusalesu dhammesu [atammayatā]{#note343 .var
title="akammayatā (si, mr)"} icchitabbā, yato kaṇhapakkhiyā dhammā
­samug­ghāta­pahā­nena pahīnā honti ucchinnamūlā tālāvatthukatā
anabhāvaṃkatā āyatiṃ anuppādadhammā, tedhātukesu ca kusalesu dhammesu
atammayatā hoti, ettāvatāpi na gaṇhāti na parāmasati nābhinivisati. Atha
vā na gaṇhitabbā na parāmasitabbā ­nā­bhi­nivisi­tab­bāti. Evampi ete ca
nissajja anuggahāya. Yato taṇhā ca diṭṭhi ca māno ca pahīnā honti
ucchinnamūlā tālāvatthukatā anabhāvaṃkatā āyatiṃ anup­pā­da­dham­māti,
ettāvatāpi na gaṇhāti na parāmasati ­nābhini­visa­tīti. Evampi ete ca
nissajja anuggahāya.

[]{#35 .sc}[]{#p_24Mn_711 .ms}Yato puññā­bhi­saṅ­khāro ca
apuññā­bhi­saṅ­khāro ca āneñjā­bhi­saṅ­khāro ca pahīnā honti
ucchinnamūlā tālāvatthukatā anabhāvaṃkatā āyatiṃ anup­pā­da­dham­māti,
ettāvatāpi na gaṇhāti na parāmasati ­nābhini­visa­tīti. Evampi ete ca
nissajja anuggahāya.

[]{#36 .sc}[]{#pts190 .pts}[]{#p_24Mn_712 .ms}**Santo anissāya bhavaṃ na
jappe**ti. **Santo**ti rāgassa samitattā santo, dosassa samitattā santo,
mohassa samitattā santo, kodhassa ... upanāhassa ... makkhassa ...
paḷāsassa ... issāya ... macchariyassa ... māyāya ... sāṭheyyassa ...
thambhassa ... sārambhassa ... mānassa ... atimānassa ... madassa ...
pamādassa ... sabbakilesānaṃ ... sabba­ducca­ritā­naṃ ...
sabba­da­rathā­naṃ ... sabba­pari­ḷāhā­naṃ ... sabba­santā­pā­naṃ ...
sabbā­kusa­lābhi­saṅ­khā­rā­naṃ santattā samitattā vūpasamitattā
vijjhātattā nibbutattā vigatattā paṭi­passad­dhattā santo upasanto
vūpasanto nibbuto paṭi­passad­dhoti---santo.

[]{#37 .sc}[]{#p_24Mn_713 .ms}**Anissāyā**ti dve nissayā---taṇhānissayo
ca diṭṭhinissayo ca ... pe ... ayaṃ taṇhānissayo ... pe ... ayaṃ
diṭṭhinissayo. Taṇhānissayaṃ pahāya diṭṭhinissayaṃ paṭi­nissaj­jitvā
cakkhuṃ anissāya, sotaṃ anissāya, ghānaṃ anissāya, jivhaṃ anissāya,
kāyaṃ anissāya, manaṃ anissāya, rūpe ... sadde ... gandhe ... rase ...
phoṭṭhabbe ... kulaṃ ... gaṇaṃ ... āvāsaṃ ... lābhaṃ ... yasaṃ ...
pasaṃsaṃ ... sukhaṃ ... cīvaraṃ ... piṇḍapātaṃ ... senāsanaṃ ...
gilāna­pac­ca­ya­bhesaj­ja­parik­khā­raṃ ... kāmadhātuṃ ... rūpadhātuṃ
... arūpadhātuṃ ... kāmabhavaṃ ... rūpabhavaṃ ... arūpabhavaṃ ...
saññābhavaṃ ... asaññābhavaṃ ... nevasaññā­nāsaññā­bhavaṃ ...
ekavo­kāra­bha­vaṃ ... catuvo­kāra­bha­vaṃ ... pañca­vo­kāra­bha­vaṃ ...
atītaṃ ... anāgataṃ ... paccuppannaṃ ... diṭṭha­suta­mu­taviñ­ñātabbe
dhamme anissāya aggaṇhitvā aparāmasitvā ana­bhi­nivisit­vāti---santo
anissāya. **Bhavaṃ na jappe**ti kāmabhavaṃ na jappeyya, rūpabhavaṃ na
jappeyya, arūpabhavaṃ na jappeyya nappajappeyya na
abhijappeyyāti---santo anissāya bhavaṃ na jappe.

[]{#38 .sc}[]{#p_24Mn_714 .ms}Tenāha bhagavā---

> []{#39 .sc}[]{#p_24Mn_715 .ms}"Na diṭṭhiyā na sutiyā na ñāṇena,
> [(māgaṇḍiyāti bhagavā)]{.gathaQuote}\
> Sīlabbatenāpi na suddhimāha;\
> Adiṭṭhiyā assutiyā añāṇā,\
> Asīlatā abbatā nopi tena;\
> Ete ca nissajja anuggahāya,\
> Santo anissāya bhavaṃ na jappe"ti.
>
> []{#40 .sc}[]{#pts191 .pts}[]{#p_24Mn_716 .ms}[]{#msdiv75 .msdiv}**No
> ce kira diṭṭhiyā na sutiyā na ñāṇena,** [(iti
> māgaṇḍiyo)]{.gathaQuote}\
> **Sīlabbatenāpi na suddhimāha;**\
> **Adiṭṭhiyā assutiyā añāṇā,**\
> **Asīlatā abbatā nopi tena;**\
> **Maññāmahaṃ momuhameva dhammaṃ,**\
> **Diṭṭhiyā eke paccenti suddhiṃ.**

[]{#41 .sc}[]{#p_24Mn_717 .ms}**No ce kira diṭṭhiyā na sutiyā na
ñāṇenā**ti. Diṭṭhiyāpi suddhiṃ visuddhiṃ parisuddhiṃ, muttiṃ vimuttiṃ
parimuttiṃ nāha na kathesi na bhaṇasi na dīpayasi na voharasi; sutenāpi
suddhiṃ visuddhiṃ parisuddhiṃ, muttiṃ vimuttiṃ parimuttiṃ ...
diṭṭhasutenāpi suddhiṃ visuddhiṃ parisuddhiṃ, muttiṃ vimuttiṃ parimuttiṃ
... ñāṇenāpi suddhiṃ visuddhiṃ parisuddhiṃ, muttiṃ vimuttiṃ parimuttiṃ
nāha na kathesi na bhaṇasi na dīpayasi na voharasīti---no ce kira
diṭṭhiyā na sutiyā na ñāṇena.

[]{#42 .sc}[]{#p_24Mn_718 .ms}**Iti māgaṇḍiyo**ti **itī**ti padasandhi
... pe .... **Māgaṇḍiyo**ti tassa brāhmaṇassa nāmaṃ ... pe ... iti
māgaṇḍiyo.

[]{#43 .sc}[]{#p_24Mn_719 .ms}**Sīlabbatenāpi na suddhimāhā**ti.
Sīlenāpi suddhiṃ visuddhiṃ parisuddhiṃ ... pe ... vatenāpi suddhiṃ
visuddhiṃ parisuddhiṃ ... pe ... sīlabbatenāpi suddhiṃ visuddhiṃ
parisuddhiṃ, muttiṃ vimuttiṃ parimuttiṃ nāha na kathesi na bhaṇasi na
dīpayasi na voharasīti---sīlabbatenāpi na suddhimāha.

[]{#44 .sc}[]{#pts192 .pts}[]{#p_24Mn_720 .ms}**Adiṭṭhiyā assutiyā
añāṇā, asīlatā abbatā nopi tenā**ti. Diṭṭhipi icchitabbāti evaṃ bhaṇasi,
savanampi icchitabbanti evaṃ bhaṇasi, ñāṇampi icchitabbanti evaṃ
bhaṇasi, na sakkosi ekaṃsena anujānituṃ, napi sakkosi ekaṃsena
paṭikkhi­pi­tunti---adiṭṭhiyā assutiyā añāṇā, asīlatā abbatā nopi tena.

[]{#45 .sc}[]{#p_24Mn_721 .ms}**Maññāmahaṃ momuhameva dhamman**ti.
Momūhadhammo ayaṃ tuyhaṃ bāladhammo mūḷhadhammo aññāṇadhammo
amarā­vikkhepa­dham­moti evaṃ maññāmi evaṃ jānāmi evaṃ ājānāmi evaṃ
vijānāmi evaṃ paṭivijānāmi evaṃ paṭivijjhāmīti---maññāmahaṃ momuhameva
dhammaṃ.

[]{#46 .sc}[]{#p_24Mn_722 .ms}**Diṭṭhiyā eke paccenti suddhin**ti.
Suddhidiṭṭhiyā eke samaṇabrāhmaṇā suddhiṃ visuddhiṃ parisuddhiṃ, muttiṃ
vimuttiṃ parimuttiṃ paccenti; "sassato loko, idameva saccaṃ
moghamaññan"ti diṭṭhiyā eke samaṇabrāhmaṇā suddhiṃ visuddhiṃ
parisuddhiṃ, muttiṃ vimuttiṃ parimuttiṃ paccenti; "asassato loko ... pe
... neva hoti na na hoti tathāgato paraṃ maraṇā, idameva saccaṃ
moghamaññan"ti diṭṭhiyā eke samaṇabrāhmaṇā suddhiṃ visuddhiṃ
parisuddhiṃ, muttiṃ vimuttiṃ parimuttiṃ paccentīti---diṭṭhiyā eke
paccenti suddhiṃ.

[]{#47 .sc}[]{#p_24Mn_723 .ms}Tenāha so brāhmaṇo---

> []{#48 .sc}[]{#p_24Mn_724 .ms}"No ce kira diṭṭhiyā na sutiyā na
> ñāṇena, [(iti māgaṇḍiyo)]{.gathaQuote}\
> Sīlabbatenāpi na suddhimāha;\
> Adiṭṭhiyā assutiyā añāṇā,\
> Asīlatā abbatā nopi tena;\
> Maññāmahaṃ momuhameva dhammaṃ,\
> Diṭṭhiyā eke paccenti suddhin"ti.
>
> []{#49 .sc}[]{#pts193 .pts}[]{#p_24Mn_725 .ms}[]{#msdiv76
> .msdiv}**[Diṭṭhiñca]{#note345 .var
> title="diṭṭhīsu (si, s1-3, pts1, mr)"}
> [­nissā­ya­nu­puccha­māno]{#note346 .var
> title="nissāya anupucchamāno (bj, s1-3, pts1 ^snp4.9#34 [Māgaṇḍiyasutta])"},**
> [(māgaṇḍiyāti bhagavā)]{.gathaQuote}\
> **Samuggahītesu [pamohamāgā]{#note347 .var
> title="pamohamāgato (bj) | samohamāgā (mr)"};**\
> **Ito ca nāddakkhi aṇumpi saññaṃ,**\
> **Tasmā tuvaṃ momuhato dahāsi.**

[]{#50 .sc}[]{#p_24Mn_726 .ms}**Diṭṭhiñca ­nissā­ya­nu­puccha­māno**ti.
Māgaṇḍiyo brāhmaṇo diṭṭhiṃ nissāya diṭṭhiṃ pucchati, lagganaṃ nissāya
lagganaṃ pucchati, bandhanaṃ nissāya bandhanaṃ pucchati, palibodhaṃ
nissāya palibodhaṃ pucchati. **Anupucchamāno**ti punappunaṃ
pucchatīti---diṭṭhiñca ­nissā­ya­nu­puccha­māno.

[]{#51 .sc}[]{#p_24Mn_727 .ms}**Māgaṇḍiyā**ti bhagavā taṃ brāhmaṇaṃ
nāmena ālapati. **Bhagavā**ti gāra­vādhi­vacanaṃ ... pe ... sacchikā
paññatti yadidaṃ bhagavāti---māgaṇḍiyāti bhagavā.

[]{#52 .sc}[]{#p_24Mn_728 .ms}**Samuggahītesu pamohamāgā**ti. Yā sā
diṭṭhi tayā gahitā parāmaṭṭhā abhiniviṭṭhā ajjhositā adhimuttā, tāyeva
tvaṃ diṭṭhiyā mūḷhosi pamūḷhosi sammūḷhosi mohaṃ āgatosi pamohaṃ āgatosi
sammohaṃ āgatosi andhakāraṃ pakkhandosīti---samuggahītesu pamohamāgā.

[]{#53 .sc}[]{#pts194 .pts}[]{#p_24Mn_729 .ms}**Ito ca nāddakkhi aṇumpi
saññan**ti. Ito ajjhat­ta­santito vā paṭipadāto vā dhammadesanāto vā,
yuttasaññaṃ pattasaññaṃ lakkhaṇasaññaṃ kāraṇasaññaṃ ṭhānasaññaṃ na
paṭilabhati, kuto ñāṇanti. Evampi ito ca nāddakkhi aṇumpi saññaṃ. Atha
vā aniccaṃ vā anicca­sañ­ñānu­lomaṃ vā, dukkhaṃ vā
duk­kha­sañ­ñānu­lomaṃ vā, anattaṃ vā anatta­sañ­ñānu­lomaṃ vā,
sañ­ñuppāda­mattaṃ vā sañ­jāni­ta­mattaṃ vā na paṭilabhati, kuto
ñāṇanti. Evampi ito ca nāddakkhi aṇumpi saññaṃ.

[]{#54 .sc}[]{#p_24Mn_730 .ms}**Tasmā tuvaṃ momuhato dahāsī**ti.
**Tasmā**ti tasmā taṃkāraṇā taṃhetu tappaccayā taṃnidānā momūhadhammato
bāladhammato mūḷhadhammato aññāṇadhammato amarā­vikkhepa­dhammato dahāsi
passasi dakkhasi olokesi nijjhāyasi upapa­rikkha­sīti---tasmā tuvaṃ
momuhato dahāsi.

[]{#55 .sc}[]{#p_24Mn_731 .ms}Tenāha bhagavā---

> []{#56 .sc}[]{#p_24Mn_732 .ms}"Diṭṭhiñca ­nissā­ya­nu­puccha­māno,
> [(māgaṇḍiyāti bhagavā)]{.gathaQuote}\
> Samuggahītesu pamohamāgā;\
> Ito ca nāddakkhi aṇumpi saññaṃ,\
> Tasmā tuvaṃ momuhato dahāsī"ti.
>
> []{#57 .sc}[]{#p_24Mn_733 .ms}[]{#msdiv77 .msdiv}**Samo visesī uda vā
> nihīno,**\
> **Yo maññati so vivadetha tena;**\
> **Tīsu vidhāsu avikampamāno,**\
> **Samo visesīti na tassa hoti.**

[]{#58 .sc}[]{#p_24Mn_734 .ms}**Samo visesī uda vā nihīno, yo maññati so
vivadetha tenā**ti. ­Sadi­soha­masmīti vā seyyohamasmīti vā
hīnohamasmīti vā yo maññati, so tena mānena tāya diṭṭhiyā tena vā
puggalena kalahaṃ kareyya bhaṇḍanaṃ kareyya viggahaṃ kareyya vivādaṃ
kareyya medhagaṃ kareyya---"na tvaṃ imaṃ dhammavinayaṃ ājānāsi, ahaṃ
imaṃ dhammavinayaṃ ājānāmi, kiṃ tvaṃ imaṃ dhammavinayaṃ ājānissasi,
micchā­paṭi­panno tvamasi, ahamasmi sammāpaṭipanno, sahitaṃ me, asahitaṃ
te, pure vacanīyaṃ pacchā avaca, pacchā vacanīyaṃ pure avaca, adhiciṇṇaṃ
te viparāvattaṃ, āropito te vādo, niggahito tvamasi, cara
vādap­pamok­khāya, nibbeṭhehi vā sace pahosī"ti---samo visesī uda vā
nihīno yo maññati so vivadetha tena.

[]{#59 .sc}[]{#pts195 .pts}[]{#p_24Mn_735 .ms}**Tīsu vidhāsu
avikampamāno, samo visesīti na tassa hotī**ti. Yassetā tisso vidhā
pahīnā samucchinnā vūpasantā paṭipassaddhā abhab­bup­pat­tikā ñāṇagginā
daḍḍhā, so tīsu vidhāsu na kampati na vikampati, avi­kampa­mānassa
puggalassa ­sadi­soha­masmīti vā seyyohamasmīti vā hīnohamasmīti vā.
**Na tassa hotī**ti. Tīsu vidhāsu avikampamāno, samo visesīti---na tassa
hoti.

[]{#60 .sc}[]{#p_24Mn_736 .ms}Tenāha bhagavā---

> []{#61 .sc}[]{#p_24Mn_737 .ms}"Samo visesī uda vā nihīno,\
> Yo maññati so vivadetha tena;\
> Tīsu vidhāsu avikampamāno,\
> Samo visesīti na tassa hotī"ti.
>
> []{#62 .sc}[]{#p_24Mn_738 .ms}[]{#msdiv78 .msdiv}**Saccanti so
> brāhmaṇo kiṃ vadeyya,**\
> **Musāti vā so vivadetha kena;**\
> **Yasmiṃ samaṃ visamaṃ vāpi natthi,**\
> **Sa kena vādaṃ paṭisaṃyujeyya.**

[]{#63 .sc}[]{#p_24Mn_739 .ms}**Saccanti so brāhmaṇo kiṃ vadeyyā**ti.
**Brāhmaṇo**ti sattannaṃ dhammānaṃ bāhitattā brāhmaṇo ... pe ... asito
tādi pavuccate sa brahmā. **Saccanti so brāhmaṇo kiṃ vadeyyā**ti.
"Sassato loko, idameva saccaṃ moghamaññan"ti brāhmaṇo kiṃ vadeyya kiṃ
katheyya kiṃ bhaṇeyya kiṃ dīpayeyya kiṃ vohareyya; "asassato loko ... pe
... neva hoti na na hoti tathāgato paraṃ maraṇā, idameva saccaṃ
moghamaññan"ti brāhmaṇo kiṃ vadeyya kiṃ katheyya kiṃ bhaṇeyya kiṃ
dīpayeyya kiṃ vohareyyāti---saccanti so brāhmaṇo kiṃ vadeyya.

[]{#64 .sc}[]{#pts196 .pts}[]{#p_24Mn_740 .ms}**Musāti vā so vivadetha
kenā**ti. Brāhmaṇo mayhaṃva saccaṃ, tuyhaṃ musāti kena mānena, kāya
diṭṭhiyā, kena vā puggalena kalahaṃ kareyya bhaṇḍanaṃ kareyya viggahaṃ
kareyya vivādaṃ kareyya medhagaṃ kareyya---"na tvaṃ imaṃ dhammavinayaṃ
ājānāsi ... pe ... nibbeṭhehi vā sace pahosī"ti---musāti vā so vivadetha
kena.

[]{#65 .sc}[]{#p_24Mn_741 .ms}**Yasmiṃ samaṃ visamaṃ vāpi natthī**ti.
**Yasmin**ti yasmiṃ puggale arahante khīṇāsave ­sadi­soha­masmīti māno
natthi, seyyohamasmīti māno natthi, hīnohamasmīti omāno natthi na santi
na saṃvijjati nupalabbhati, pahīnaṃ samucchinnaṃ vūpasantaṃ
paṭipassaddhaṃ abhab­bup­patti­kaṃ ñāṇagginā daḍḍhanti---yasmiṃ samaṃ
visamaṃ vāpi natthi.

[]{#66 .sc}[]{#p_24Mn_742 .ms}**Sa kena vādaṃ paṭisaṃyujeyyā**ti. So
kena mānena, kāya diṭṭhiyā, kena vā puggalena vādaṃ paṭisaṃyojeyya
paṭibaleyya kalahaṃ kareyya bhaṇḍanaṃ kareyya viggahaṃ kareyya vivādaṃ
kareyya medhagaṃ kareyya---"na tvaṃ imaṃ dhammavinayaṃ ājānāsi ... pe
... nibbeṭhehi vā sace pahosī"ti---sa kena vādaṃ paṭisaṃyujeyya.

[]{#67 .sc}[]{#p_24Mn_743 .ms}Tenāha bhagavā---

> []{#68 .sc}[]{#p_24Mn_744 .ms}"Saccanti so brāhmaṇo kiṃ vadeyya,\
> Musāti vā so vivadetha kena;\
> Yasmiṃ samaṃ visamaṃ vāpi natthi,\
> Sa kena vādaṃ paṭisaṃyujeyyā"ti.
>
> []{#69 .sc}[]{#p_24Mn_745 .ms}[]{#msdiv79 .msdiv}**Okaṃ pahāya
> aniketasārī,**\
> **Gāme akubbaṃ muni [santhavāni]{#note351 .var
> title="saṇṭhavānī (s1) | santhavānī (s2, s3, pts1) | sandhavāni (mr)"};**\
> **Kāmehi ritto apurakkharāno,**\
> **Kathaṃ na viggayha janena kayirā.**

[]{#70 .sc}[]{#pts197 .pts}[]{#p_24Mn_746 .ms}Atha kho
[hāliddakāni]{#note353 .var
title="haliddakānī (bj) | hālindakāni (pts1)"} gahapati yenāyasmā
mahākaccāno tenupasaṅkami; upasaṅkamitvā āyasmantaṃ mahākaccānaṃ
abhivādetvā ekamantaṃ nisīdi. Ekamantaṃ nisinno kho hāliddakāni gahapati
āyasmantaṃ mahākaccānaṃ etadavoca--- "vuttamidaṃ, bhante kaccāna,
bhagavatā aṭṭhakavaggiye māgaṇḍiyapañhe---

> []{#71 .sc}[]{#p_24Mn_747 .ms}'Okaṃ pahāya aniketasārī,\
> Gāme akubbaṃ muni santhavāni;\
> Kāmehi ritto apurakkharāno,\
> Kathaṃ na viggayha janena kayirā'ti.

[]{#72 .sc}[]{#p_24Mn_748 .ms}Imassa nu kho, bhante kaccāna, bhagavatā
saṃkhittena bhāsitassa kathaṃ vitthārena attho daṭṭhabbo"ti?

[]{#73 .sc}[]{#p_24Mn_749 .ms}"Rūpadhātu kho, gahapati, viññāṇassa oko
[rūpa­dhātu­rāga­vini­baddhañca]{#note354 .var
title="... rāga­vini­bandhañca (s1-3, pts1, c1)"} pana viññāṇaṃ
okasārīti vuccati. Vedanādhātu kho, gahapati ... saññādhātu kho,
gahapati ... saṅkhāradhātu kho, gahapati, viññāṇassa oko
saṅ­khā­ra­dhātu­rāga­vini­bandhañca pana viññāṇaṃ okasārīti vuccati.
Evaṃ kho, gahapati, okasārī hoti.

[]{#74 .sc}[]{#pts198 .pts}[]{#p_24Mn_750 .ms}Kathañca, gahapati,
anokasārī hoti? Rūpadhātuyā kho, gahapati, yo chando yo rāgo yā nandī yā
taṇhā ye [upāyupādānā]{#note355 .var
title="upayūpādānā (bj) | upayupādānā (mr)"} cetaso
adhiṭṭhā­nābhini­ve­sā­nusayā te tathāgatassa pahīnā ucchinnamūlā
tālāvatthukatā anabhāvaṃkatā āyatiṃ anuppādadhammā; tasmā tathāgato
anokasārīti vuccati. Vedanādhātuyā kho, gahapati ... saññādhātuyā kho,
gahapati ... saṅ­khā­ra­dhātuyā kho, gahapati ... viññāṇadhātuyā kho,
gahapati, yo chando yo rāgo yā nandī yā taṇhā ye upāyupādānā cetaso
adhiṭṭhā­nābhini­ve­sā­nusayā te tathāgatassa pahīnā ucchinnamūlā
tālāvatthukatā anabhāvaṃkatā āyatiṃ anuppādadhammā; tasmā tathāgato
anokasārīti vuccati. Evaṃ kho, gahapati, anokasārī hoti.

[]{#75 .sc}[]{#p_24Mn_751 .ms}Kathañca, gahapati, niketasārī hoti?
Rūpa­nimitta­niketa­vi­sāra­vini­bandhā kho, gahapati, niketasārīti
vuccati. Saddanimitta ... gandhanimitta ... rasanimitta ...
­phoṭṭhab­ba­nimitta ... dhamma­ni­mit­tani­keta­vi­sāra­vini­bandhā
kho, gahapati, niketasārīti vuccati. Evaṃ kho, gahapati, niketasārī
hoti.

[]{#76 .sc}[]{#p_24Mn_752 .ms}Kathañca, gahapati, aniketasārī hoti?
Rūpa­nimitta­niketa­vi­sāra­vini­bandhā kho, gahapati, tathāgatassa
pahīnā ucchinnamūlā tālāvatthukatā anabhāvaṃkatā āyatiṃ anuppādadhammā;
tasmā tathāgato aniketasārīti vuccati. Saddanimitta ... gandhanimitta
... rasanimitta ... ­phoṭṭhab­ba­nimitta ...
dhamma­ni­mit­tani­keta­vi­sāra­vini­bandhā kho, gahapati, tathāgatassa
pahīnā ucchinnamūlā tālāvatthukatā anabhāvaṃkatā āyatiṃ anuppādadhammā;
tasmā tathāgato aniketasārīti vuccati. Evaṃ kho, gahapati, aniketasārī
hoti.

[]{#77 .sc}[]{#pts199 .pts}[]{#p_24Mn_753 .ms}Kathañca, gahapati, gāme
santhavajāto hoti? Idha, gahapati, ekacco bhikkhu gihīhi saṃsaṭṭho
viharati sahanandī sahasokī, sukhitesu sukhito, dukkhitesu dukkhito,
uppannesu kic­cakara­ṇīyesu attanā voyogaṃ āpajjati. Evaṃ kho, gahapati,
gāme santhavajāto hoti.

[]{#78 .sc}[]{#p_24Mn_754 .ms}Kathañca, gahapati, gāme na santhavajāto
hoti? Idha, gahapati, ekacco bhikkhu gihīhi asaṃsaṭṭho viharati na
sahanandī na sahasokī, na sukhitesu sukhito, na dukkhitesu dukkhito,
uppannesu kic­cakara­ṇīyesu na attanā voyogaṃ āpajjati. Evaṃ kho,
gahapati, gāme na santhavajāto hoti.

[]{#79 .sc}[]{#p_24Mn_755 .ms}Kathañca, gahapati, kāmehi aritto hoti?
Idha, gahapati, ekacco bhikkhu kāmesu avītarāgo hoti avigatacchando
avigatapemo avigatapipāso avigata­pari­ḷāho avigatataṇho. Evaṃ kho,
gahapati, kāmehi aritto hoti.

[]{#80 .sc}[]{#p_24Mn_756 .ms}Kathañca, gahapati, kāmehi ritto hoti?
Idha, gahapati, ekacco bhikkhu kāmesu vītarāgo hoti vigatacchando
vigatapemo vigatapipāso vigatapariḷāho vigatataṇho. Evaṃ kho, gahapati,
kāmehi ritto hoti.

[]{#81 .sc}[]{#p_24Mn_757 .ms}Kathañca, gahapati, purakkharāno hoti?
Idha, gahapati, ekaccassa bhikkhuno evaṃ hoti---'evaṃrūpo siyaṃ
anāga­ta­maddhā­nan'ti ... 'evaṃvedano siyaṃ ... evaṃsañño siyaṃ ...
evaṃsaṅkhāro siyaṃ ... evaṃviññāṇo siyaṃ anāga­ta­maddhā­nan'ti ... evaṃ
kho, gahapati, purakkharāno hoti.

[]{#82 .sc}[]{#pts200 .pts}[]{#p_24Mn_758 .ms}Kathañca, gahapati,
apurakkharāno hoti? Idha, gahapati, ekaccassa bhikkhuno na evaṃ
hoti---'evaṃrūpo siyaṃ anāga­ta­maddhā­nan'ti ... 'evaṃvedano siyaṃ ...
evaṃsañño siyaṃ ... evaṃsaṅkhāro siyaṃ ... evaṃviññāṇo siyaṃ
anāga­ta­maddhā­nan'ti ... evaṃ kho, gahapati, apurakkharāno hoti.

[]{#83 .sc}[]{#p_24Mn_759 .ms}Kathañca, gahapati, kathaṃ viggayha janena
kattā hoti? Idha, gahapati, ekacco evarūpiṃ kathaṃ kattā hoti---'na tvaṃ
imaṃ dhammavinayaṃ ājānāsi, ahaṃ imaṃ dhammavinayaṃ ājānāmi, kiṃ tvaṃ
imaṃ dhammavinayaṃ ājānissasi, micchā­paṭi­panno tvamasi, ahamasmi
sammāpaṭipanno, sahitaṃ me, asahitaṃ te, pure vacanīyaṃ pacchā avaca,
pacchā vacanīyaṃ pure avaca, adhiciṇṇaṃ te viparāvattaṃ, āropito te
vādo, niggahito tvamasi, cara vādap­pamok­khāya, nibbeṭhehi vā sace
pahosī'ti. Evaṃ kho, gahapati, kathaṃ viggayha janena kattā hoti.

[]{#84 .sc}[]{#p_24Mn_760 .ms}Kathañca, gahapati, kathaṃ na viggayha
janena kattā hoti? Idha, gahapati, ekacco na evarūpiṃ kathaṃ kattā
hoti---'na tvaṃ imaṃ dhammavinayaṃ ājānāsi ... pe ... nibbeṭhehi vā sace
pahosī'ti. Evaṃ kho, gahapati, na viggayha janena kattā hoti. Iti kho,
gahapati, yaṃ taṃ vuttaṃ bhagavatā aṭṭhakavaggiye māgaṇḍiyapañhe---

> []{#85 .sc}[]{#p_24Mn_761 .ms}'Okaṃ pahāya aniketasārī,\
> Gāme akubbaṃ muni santhavāni;\
> Kāmehi ritto apurakkharāno,\
> Kathaṃ na viggayha janena kayirā'ti.

[]{#86 .sc}[]{#pts201 .pts}[]{#p_24Mn_762 .ms}Imassa kho, gahapati,
bhagavatā saṃkhittena bhāsitassa evaṃ vitthārena attho daṭṭhabbo"ti.

[]{#87 .sc}[]{#p_24Mn_763 .ms}Tenāha bhagavā---

> []{#88 .sc}[]{#p_24Mn_764 .ms}"Okaṃ pahāya aniketasārī,\
> Gāme akubbaṃ muni santhavāni;\
> Kāmehi ritto apurakkharāno,\
> Kathaṃ na viggayha janena kayirā"ti.
>
> []{#89 .sc}[]{#p_24Mn_765 .ms}[]{#msdiv80 .msdiv}**Yehi vivitto
> vicareyya loke,**\
> **Na tāni uggayha vadeyya nāgo;**\
> **Elambujaṃ [kaṇḍakavārijaṃ]{#note358 .var
> title="kaṇṭakaṃ vārijaṃ (bj) | kaṇṭakavārijaṃ (pts1)"} yathā,**\
> **Jalena paṅkena canūpalittaṃ;**\
> **Evaṃ munī santivādo agiddho,**\
> **Kāme ca loke ca anūpalitto.**

[]{#90 .sc}[]{#p_24Mn_766 .ms}**Yehi vivitto vicareyya loke**ti.
**Yehī**ti yehi diṭṭhigatehi. **Vivitto**ti kāya­ducca­ritena ritto
vivitto pavivitto, vacī­ducca­ritena ... mano­ducca­ritena ... rāgena
... pe ... sab­bā­kusa­lā­bhi­saṅ­khā­rehi ritto vivitto pavivitto.
**Vicareyyā**ti vicareyya vihareyya iriyeyya vatteyya pāleyya yapeyya
yāpeyya. **Loke**ti manussaloketi---yehi vivitto vicareyya loke.

[]{#91 .sc}[]{#p_24Mn_767 .ms}**Na tāni uggayha vadeyya nāgo**ti.
**Nāgo**ti āguṃ na karotīti---nāgo, na gacchatīti---nāgo,
nāgacchatīti---nāgo. Kathaṃ āguṃ na karotīti---nāgo? Āgū vuccanti pāpakā
akusalā dhammā saṃkilesikā ponobhavikā sadarā dukkhavipākā āyatiṃ
jāti­jarā­maraṇiyā.

> []{#92 .sc}[]{#pts202 .pts}[]{#p_24Mn_768 .ms}Āguṃ na karoti kiñci
> loke, [(sabhiyāti bhagavā)]{.gathaQuote}\
> Sabbasaññoge visajja bandhanāni;\
> Sabbattha na sajjatī vimutto,\
> Nāgo tādi pavuccate tathattā.

[]{#93 .sc}[]{#p_24Mn_769 .ms}Evaṃ āguṃ na karotīti---nāgo.

[]{#94 .sc}[]{#p_24Mn_770 .ms}Kathaṃ na gacchatīti---nāgo? Na
chandāgatiṃ gacchati, na dosāgatiṃ gacchati, na mohāgatiṃ gacchati, na
bhayāgatiṃ gacchati, na rāgavasena gacchati, na dosavasena gacchati, na
mohavasena gacchati, na mānavasena gacchati, na diṭṭhivasena gacchati,
na uddhaccavasena gacchati, na vici­kicchā­vasena gacchati,
nānusayavasena gacchati, na vaggehi dhammehi yāyati nīyati vuyhati
saṃharīyati. Evaṃ na gacchatīti---nāgo.

[]{#95 .sc}[]{#p_24Mn_771 .ms}Kathaṃ nāgacchatīti---nāgo?
Sotā­patti­mag­gena ye kilesā pahīnā te kilese na puneti na pacceti na
paccāgacchati. Sakadā­gāmi­mag­gena ... anāgāmimaggena ...
arahat­ta­mag­gena ye kilesā pahīnā te kilese na puneti na pacceti na
paccāgacchati. Evaṃ nāgacchatīti---nāgo.

[]{#96 .sc}[]{#p_24Mn_772 .ms}**Na tāni uggayha vadeyya nāgo**ti. Nāgo
na tāni diṭṭhigatāni gahetvā uggahetvā gaṇhitvā parāmasitvā
abhinivisitvā vadeyya katheyya bhaṇeyya dīpayeyya vohareyya; "sassato
loko ... pe ... neva hoti na na hoti tathāgato paraṃ maraṇā, idameva
saccaṃ moghamaññan"ti vadeyya katheyya bhaṇeyya dīpayeyya
vohareyyāti---na tāni uggayha vadeyya nāgo.

[]{#97 .sc}[]{#pts203 .pts}[]{#p_24Mn_773 .ms}**Elambujaṃ kaṇḍakavārijaṃ
yathā, jalena paṅkena canūpalittan**ti. Elaṃ vuccati udakaṃ, ambujaṃ
vuccati padumaṃ, kaṇḍako vuccati kharadaṇḍo, vāri vuccati udakaṃ,
vārijaṃ vuccati padumaṃ vārisambhavaṃ, jalaṃ vuccati udakaṃ, paṅko
vuccati kaddamo. Yathā padumaṃ vārijaṃ vārisambhavaṃ jalena ca paṅkena
ca na limpati na palimpati na upalimpati, alittaṃ asaṃlittaṃ
anupalittanti---elambujaṃ kaṇḍakavārijaṃ yathā jalena paṅkena
canūpalittaṃ.

[]{#98 .sc}[]{#pts204 .pts}[]{#p_24Mn_774 .ms}**Evaṃ munī santivādo
agiddho, kāme ca loke ca anūpalitto**ti. **Evan**ti
opamma­saṃ­paṭi­pāda­naṃ. **Munī**ti. Monaṃ vuccati ñāṇaṃ ... pe ...
saṅga­jāla­maticca so muni. **Santivādo**ti santivādo muni tāṇavādo
leṇavādo saraṇavādo abhayavādo accutavādo amatavādo nibbānavādoti---evaṃ
muni santivādo. **Agiddho**ti. **Gedho** vuccati taṇhā. Yo rāgo sārāgo
... pe ... abhijjhā lobho akusalamūlaṃ. Yasseso gedho pahīno samucchinno
vūpasanto paṭipassaddho abhab­bup­pat­tiko ñāṇagginā daḍḍho so vuccati
agiddho. So rūpe agiddho, sadde ... gandhe ... rase ... phoṭṭhabbe ...
kule ... gaṇe ... āvāse ... lābhe ... yase ... pasaṃsāya ... sukhe ...
cīvare ... piṇḍapāte ... senāsane ...
gilāna­pac­ca­ya­bhesaj­ja­parik­khāre ... kāmadhātuyā ... rūpadhātuyā
... arūpadhātuyā ... kāmabhave ... rūpabhave ... arūpabhave ...
saññābhave ... asaññābhave ... neva­saññā­nā­saññā­bhave ...
ekavokārabhave ... catuvo­kāra­bhave ... pañca­vo­kāra­bhave ... atīte
... anāgate ... paccuppanne ... diṭṭha­suta­mu­taviñ­ñātab­besu dhammesu
agiddho agadhito amucchito [anajjhosanno]{#note361 .var
title="anajjhopanno (bj, s1-3, pts1) | anajjhāpanno (si)"}, vītagedho
vigatagedho cattagedho vantagedho muttagedho pahīnagedho
paṭi­nissaṭ­ṭha­gedho, vītarāgo vigatarāgo cattarāgo vantarāgo muttarāgo
pahīnarāgo paṭi­nissaṭ­ṭha­rāgo, nicchāto nibbuto sītibhūto
sukhap­paṭi­saṃ­vedī brahmabhūtena attanā viharatīti---evaṃ muni
santivādo agiddho.

[]{#99 .sc}[]{#p_24Mn_775 .ms}**Kāme ca loke ca anūpalitto**ti.
**Kāmā**ti udānato dve kāmā---vatthukāmā ca kilesakāmā ca ... pe ... ime
vuccanti vatthukāmā ... pe ... ime vuccanti kilesakāmā. **Loke**ti
apāyaloke manussaloke devaloke khandhaloke dhātuloke āyatanaloke.
**Lepā**ti dve lepā---taṇhālepo ca diṭṭhilepo ca ... pe ... ayaṃ
taṇhālepo ... pe ... ayaṃ diṭṭhilepo. Muni taṇhālepaṃ pahāya diṭṭhilepaṃ
paṭi­nissaj­jitvā kāme ca loke ca na limpati na palimpati na upalimpati,
alitto apalitto anupalitto nikkhanto nissaṭo vippamutto visaññutto
vimariyā­di­ka­tena cetasā viharatīti---evaṃ munī santivādo agiddho,
kāme ca loke ca anūpalitto.

[]{#100 .sc}[]{#p_24Mn_776 .ms}Tenāha bhagavā---

> []{#101 .sc}[]{#p_24Mn_777 .ms}"Yehi vivitto vicareyya loke,\
> Na tāni uggayha vadeyya nāgo;\
> Elambujaṃ kaṇḍakavārijaṃ yathā,\
> Jalena paṅkena canūpalittaṃ;\
> Evaṃ munī santivādo agiddho,\
> Kāme ca loke ca anūpalitto"ti.
>
> []{#102 .sc}[]{#p_24Mn_778 .ms}[]{#msdiv81 .msdiv}**Na vedagū
> [diṭṭhiyāyako]{#note363 .var title="diṭṭhiyā (bj, s1-3, pts1, c1)"} na
> mutiyā,**\
> **Sa mānameti na hi tammayo so;**\
> **Na kammunā nopi sutena neyyo,**\
> **Anūpanīto sa nivesanesu.**

[]{#103 .sc}[]{#pts205 .pts}[]{#p_24Mn_779 .ms}**Na vedagū diṭṭhiyāyako
na mutiyā, sa mānametī**ti. **Nā**ti paṭikkhepo. **Vedagū**ti. Vedo
vuccati catūsu maggesu ñāṇaṃ, paññā paññindriyaṃ paññābalaṃ
dhamma­vicaya­sam­boj­jhaṅgo vīmaṃsā vipassanā sammādiṭṭhi. Tehi vedehi
jāti­jarā­maraṇassa antagato antappatto, koṭigato koṭippatto,
pariyantagato ­pariyan­tap­patto, vosānagato vosānappatto, tāṇagato
tāṇappatto, leṇagato leṇappatto, saraṇagato saraṇappatto, abhayagato
abhayappatto, accutagato accutappatto, amatagato amatappatto,
nibbānagato nibbānappatto, vedānaṃ vā antaṃ gatoti vedagū, vedehi vā
antaṃ gatoti vedagū, sattannaṃ vā dhammānaṃ viditattā vedagū,
sakkāyadiṭṭhi viditā hoti, vicikicchā viditā hoti, sīlab­bata­parāmāso
vidito hoti, rāgo vidito hoti, doso vidito hoti, moho vidito hoti, māno
vidito hoti, viditāssa honti pāpakā akusalā dhammā saṃkilesikā
ponobhavikā sadarā dukkhavipākā āyatiṃ jāti­jarā­maraṇiyā.

> []{#104 .sc}[]{#p_24Mn_780 .ms}Vedāni viceyya kevalāni, [(sabhiyāti
> bhagavā)]{.gathaQuote}\
> Samaṇānaṃ yānīdhatthi brāhmaṇānaṃ;\
> Sabbavedanāsu vītarāgo,\
> Sabbaṃ vedamaticca vedagū soti.

[]{#105 .sc}[]{#pts206 .pts}[]{#p_24Mn_781 .ms}**Na diṭṭhiyā**ti tassa
dvāsaṭṭhi diṭṭhigatāni pahīnāni samucchinnāni vūpasantāni
paṭi­passad­dhāni abhab­bup­patti­kāni ñāṇagginā daḍḍhāni. So diṭṭhiyā
na yāyati na nīyati na vuyhati na saṃharīyati, napi taṃ diṭṭhigataṃ
sārato pacceti na paccā­gaccha­tīti---na vedagū diṭṭhiyā. **Na
mutiyā**ti mutarūpena vā parato ghosena vā mahā­jana­sam­mutiyā vā mānaṃ
neti na upeti na upagacchati na gaṇhāti na parāmasati
­nābhini­visa­tīti---na vedagū diṭṭhiyāyako na mutiyā sa mānameti.

[]{#106 .sc}[]{#p_24Mn_782 .ms}**Na hi tammayo so**ti na taṇhāvasena
diṭṭhivasena tammayo hoti tapparamo tapparāyaṇo. Yato taṇhā ca diṭṭhi ca
māno cassa pahīnā honti ucchinnamūlā tālāvatthukatā anabhāvaṃkatā āyatiṃ
anuppādadhammā ettāvatā na tammayo hoti na tapparamo na tapparāyaṇoti---
sa mānameti na hi tammayo so.

[]{#107 .sc}[]{#p_24Mn_783 .ms}**Na kammunā nopi sutena neyyo**ti. **Na
kammunā**ti puññā­bhi­saṅ­khā­rena vā apuññā­bhi­saṅ­khā­rena vā
āneñjā­bhi­saṅ­khā­rena vā na yāyati na nīyati na vuyhati na
saṃharīyatīti---na kammunā. **Nopi sutena neyyo**ti sutasuddhiyā vā
parato ghosena vā mahā­jana­sam­mutiyā vā na yāyati na nīyati na vuyhati
na saṃharīyatīti---na kammunā nopi sutena neyyo.

[]{#108 .sc}[]{#p_24Mn_784 .ms}**Anūpanīto sa nivesanesū**ti.
**Upayā**ti dve upayā---taṇhūpayo ca diṭṭhūpayo ca ... pe ... ayaṃ
taṇhūpayo ... pe ... ayaṃ diṭṭhūpayo. Tassa taṇhūpayo pahīno, diṭṭhūpayo
paṭinissaṭṭho. Taṇhūpayassa pahīnattā, diṭṭhūpayassa paṭi­nissaṭ­ṭhattā
so nivesanesu anūpanīto anupalitto anupagato anajjhosito anadhimutto
nikkhanto nissaṭo vippamutto visaññutto vimariyā­di­ka­tena cetasā
viharatīti---anūpanīto sa nivesanesu.

[]{#109 .sc}[]{#pts207 .pts}[]{#p_24Mn_785 .ms}Tenāha bhagavā---

> []{#110 .sc}[]{#p_24Mn_786 .ms}"Na vedagū diṭṭhiyāyako na mutiyā,\
> Sa mānameti na hi tammayo so;\
> Na kammunā nopi sutena neyyo,\
> Anūpanīto sa nivesanesū"ti.
>
> []{#111 .sc}[]{#p_24Mn_787 .ms}[]{#msdiv82 .msdiv}**Saññā­virat­tassa
> na santi ganthā,**\
> **Paññā­vimuttassa na santi mohā;**\
> **Saññañca diṭṭhiñca ye aggahesuṃ,**\
> **Te [ghaṭṭayantā]{#note367 .var title="ghaṭṭamānā (si, c1)"}
> vicaranti loke.**

[]{#112 .sc}[]{#p_24Mn_788 .ms}**Saññā­virat­tassa na santi ganthā**ti.
Yo sama­tha­pubbaṅ­gamaṃ ariyamaggaṃ bhāveti tassa ādito upādāya ganthā
vikkhambhitā honti, arahatte patte arahato ganthā ca mohā ca nīvaraṇā ca
kāmasaññā byāpādasaññā vihiṃsāsaññā diṭṭhisaññā ca pahīnā honti
ucchinnamūlā tālāvatthukatā anabhāvaṃkatā āyatiṃ
anup­pā­da­dham­māti---saññā­virat­tassa na santi ganthā.

[]{#113 .sc}[]{#p_24Mn_789 .ms}**Paññā­vimuttassa na santi mohā**ti. Yo
vipassa­nā­pubbaṅ­gamaṃ ariyamaggaṃ bhāveti, tassa ādito upādāya mohā
vikkhambhitā honti, arahatte patte arahato mohā ca ganthā ca nīvaraṇā ca
kāmasaññā byāpādasaññā vihiṃsāsaññā diṭṭhisaññā ca pahīnā honti
ucchinnamūlā tālāvatthukatā anabhāvaṃkatā āyatiṃ
anup­pā­da­dham­māti---paññā­vimuttassa na santi mohā.

[]{#114 .sc}[]{#pts208 .pts}[]{#p_24Mn_790 .ms}**Saññañca diṭṭhiñca ye
aggahesuṃ, te ghaṭṭayantā vicaranti loke**ti. Ye saññaṃ gaṇhanti
kāmasaññaṃ byāpādasaññaṃ vihiṃsāsaññaṃ te saññāvasena ghaṭṭenti
saṅghaṭṭenti. Rājānopi rājūhi vivadanti, khattiyāpi khattiyehi
vivadanti, brāhmaṇāpi brāhmaṇehi vivadanti, gahapatīpi gahapatīhi
vivadanti, mātāpi puttena vivadati, puttopi mātarā vivadati, pitāpi
puttena vivadati, puttopi pitarā vivadati, bhātāpi bhātarā vivadati,
bhaginīpi bhaginiyā vivadati, bhātāpi bhaginiyā vivadati, bhaginīpi
bhātarā vivadati, sahāyopi sahāyena vivadati. Te tattha
kala­havig­gaha­vivāda­māpannā aññamaññaṃ pāṇīhipi upakkamanti,
[leḍḍūhipi]{#note368 .var title="leḍḍuhipi (bj) | leṭṭūhipi (mr)"}
upakkamanti, daṇḍehipi upakkamanti, satthehipi upakkamanti. Te tattha
maraṇampi nigacchanti maraṇamattampi dukkhaṃ. Ye diṭṭhiṃ gaṇhanti
"sassato loko"ti vā ... pe ... "neva hoti na na hoti tathāgato paraṃ
maraṇā"ti vā te diṭṭhivasena ghaṭṭenti saṅghaṭṭenti, satthārato
satthāraṃ ghaṭṭenti, dhammakkhānato dhammakkhānaṃ ghaṭṭenti, gaṇato
gaṇaṃ ghaṭṭenti, diṭṭhiyā diṭṭhiṃ ghaṭṭenti, paṭipadāya paṭipadaṃ
ghaṭṭenti, maggato maggaṃ ghaṭṭenti.

[]{#115 .sc}[]{#pts209 .pts}[]{#p_24Mn_791 .ms}Atha vā te vivadanti,
kalahaṃ karonti, bhaṇḍanaṃ karonti, viggahaṃ karonti, vivādaṃ karonti,
medhagaṃ karonti---"na tvaṃ imaṃ dhammavinayaṃ ājānāsi ... pe ...
nibbeṭhehi vā sace pahosī"ti. Tesaṃ abhisaṅkhārā appahīnā;
abhi­saṅ­khā­rā­naṃ appahīnattā gatiyā ghaṭṭenti, niraye ghaṭṭenti,
tiracchā­na­yoniyā ghaṭṭenti, pettivisaye ghaṭṭenti, manussaloke
ghaṭṭenti, devaloke ghaṭṭenti, gatiyā gatiṃ ... upapattiyā upapattiṃ ...
paṭisandhiyā paṭisandhiṃ ... bhavena bhavaṃ ... saṃsārena saṃsāraṃ ...
vaṭṭena vaṭṭaṃ ghaṭṭenti saṅghaṭṭenti vadanti vicaranti viharanti
iriyanti vattenti pālenti yapenti yāpenti. **Loke**ti apāyaloke ... pe
... āyatanaloketi---saññañca diṭṭhiñca ye aggahesuṃ te ghaṭṭayantā
vicaranti loke.

[]{#116 .sc}[]{#p_24Mn_792 .ms}Tenāha bhagavā---

> []{#117 .sc}[]{#p_24Mn_793 .ms}"Saññā­virat­tassa na santi ganthā,\
> Paññā­vimuttassa na santi mohā;\
> Saññañca diṭṭhiñca ye aggahesuṃ,\
> Te ghaṭṭayantā vicaranti loke"ti.

[]{#118 .sc}[]{#p_24Mn_794 .ms}Māgaṇḍi­ya­sutta­niddeso navamo.

Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana
Bunnag Dhamma Society Fund, 2005. Based on the digital edition of the
Chaṭṭha Saṅgāyana published by the Vipassana Research Institute, with
corrections and proofreading by the Dhamma Society.

Prepared for SuttaCentral by [Blake Walshe]{.editor} and [Bhikkhu
Sujato]{.editor}.
:::
:::
